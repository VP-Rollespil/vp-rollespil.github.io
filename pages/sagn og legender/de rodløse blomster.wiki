{{title:De rodløse blomster}}
{{author:Laura Holmegaard}}
{{timestamp:2011-01-08T18:26:44Z}}
{{copyright:De rodløse blomster}}
En dag lå [[Sissianna]] på engen og sov mellem de smukke blomster, og da hun vågnede, sagde de til hende,

"Hvis vi har behaget dig med vores bløde blade og liflige duft, du [[Skovens Frue]], vil du så skænke os et enkelt ønske til gengæld?"

Sissianna medgav straks blomsterne denne forespørgsel, og stauderne forklarede da:

"Vi længes sådan mod solens varme, men vores rødder holder os tilbage. Gør os fri fra jorden og lad os flyve højt mod himlen."

Sissianna blev betænkelig ved dette ønske, og hun formanede strengt blomsterne, at de skulle være tilfredse med deres lod og den måde, hvorpå hendes fader [[Nimar]] havde skabt dem i sin visdom. En del af blomsterne tog gudindens ord til hjerte og trak deres anmodning tilbage, men mange ville stadig kunne flyve, og tro mod sit ord opfyldte Sissianna deres ønske. Hun tog blomsternes rødder fra dem og skabte deres kronblade om til vinger, og hun kaldte dem for sommerfugle, for de var stadig blomster og måtte som deres artsfæller visne og dø, når vinterens kulde kom.

Først fløj sommerfuglene glædestrålende op imod solen, men de opdagede snart, at deres vinger var alt for skrøbelige til at bærer dem op over den hårde vind, som blæste højere oppe over jorden, og solen var så uendeligt længere borte, end de havde troet. Modfaldne fløj sommerfuglene tilbage til deres familie for at hvile, og de fortrød deres iver efter at nå solen. De savnede deres brødre og søstre, men de kunne ikke blive til blomster igen, så fra da af har de måttet nøjes med at sidde på de andre blomsters blade, for de kan aldrig igen slå rod i jorden og blive genforenet med deres familie.