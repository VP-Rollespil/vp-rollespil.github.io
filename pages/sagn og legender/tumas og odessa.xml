<title>Tumas og Odessa</title>
<author>Laura Holmegaard</author>
<timestamp>2011-01-06T18:17:07Z</timestamp>
<text>En ung mand ved navn Tumas elskede en kvinde, som hed Odessa, og hun holdt lige så meget af ham. Odessas familie var skallesamlere, som levede i et hus på klippe ude ved vandet, og Tumas var sømand. De elskende var derfor adskilte det meste af året, men hver gang fuldmånen skinnede over det mørke vand, gik Odessa ud på spidsen af den klippe, som hendes hus var bygget på, og spejdede efter sejlene på det skib, som Tumas sejlede med. Og når det kom i havn, glemte de begge den lange adskillelse og glædede sig blot over at have nogle få dage sammen, inden han skulle af sted igen.

En dag kort før Tumas’ skib var ventet i havnen, blev det er frygteligt uvejr. Odessa stod trofast på sin klippe for at skue efter sin elskede, men hun kunne ikke se hans skib. Stormen rasede længe, og da vinden lagde sig, skubbede bølgerne de druknede sømænds lig op på stranden under Odessas klippe. Blandt dem var hendes elskede Tumas. 

Der var en sorg uden lige i byen, for de dødes forældre, søskende, hustruer og børn græd hjerteskærende over deres tag. Men ingen græd så længe eller så voldsomt som Odessa, som til sidst løb tør for tårer og i stedet græd blod for tabet af hendes elskede. Ingen kunne nå ligene på stranden, fordi klipperne var så stejle, og til sidst vendte de efterladte tilbage til deres dagligdag. Men Odessa ville ikke rokke sig fra stedet, og blodtårerne flød stadig ned over hendes kinder, mens hun vågede over Tumas’ blege knogler.

Odessas overvældende kærlighed til sin døde elsker rørte [[Sissianna]], som skuede ned på [[Niraham]]. Gudinden gik derfor til sin broder [[Rasnasolin]] og anklagede ham med hårde ord for at have berøvet den stakkels pige sin kæreste. Rasnasolin brød sig ikke om at have givet sin kære lillesøster grund til sorg, men han ville ikke love hende aldrig igen at gøre krav på en sømands liv, for havet er nu engang både dybt og farligt.

Dog lovede han at lindre Odessas smerte, og Rasnasolin svor, at næste gang Sissiannas fuldmåne oplyste nattehimlen, ville han tage Tumas’ knogle til sig, så hans kæreste ikke længere var tvunget til at se dem. Han holdt ord, og det første tidevand tog Tumas med sig og skjulte ham under de mørke bølger. Sissianna forlangte, at dersom Rasnasolin ikke ville love aldrig at lade en sømand drukne igen, da skulle han fra da lade tidevandet række så langt op på stranden ved hver fuld- og nymåne, at intet lig ville forblive i vandkanten, hvor det kunne bringe sine efterladte sorg, og dette løfte gav han hende.</text>
<copyright>Tumas og Odessa</copyright>
