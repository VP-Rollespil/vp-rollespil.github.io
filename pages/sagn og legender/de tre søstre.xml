<title>De Tre Søstre</title>
<author>Laura Holmegaard</author>
<timestamp>2011-01-06T22:33:06Z</timestamp>
<text>Historien kendes også som &quot;Magiens gave&quot; og beretter, hvordan [[magi|magien]] kom til [[Niraham]].

Da [[elver]]folket lige var blevet skabt, var der intet på Niraham der kunne volde dem ondt. [[Trold|Troldene]] var endnu ikke sluppet fri fra pladens indre, og [[sortblodsvæsen|sortblodsvæsenerne]] var ikke skabt endnu, så [[Sissianna]] og de andre [[guderne|guder]] så ingen grund til at lære elverne krigens og stridens kunst. De eneste [[magiker|magikere]], som fandtes blandt [[Sissiannas børn]], var [[gejstlig|gejstlige]] og [[druide|druider]].

Men en dag efter sortblodsvæsenernes skabelse stjal [[Fanabina]] den bog, hvori [[Rina]] havde nedfældet al sin viden om magi. Fanabina drog da til [[Underverdenen]] forklædt som en sortelvisk kvinde, og der lærte hun [[sortelver|sortelverne]] at bruge Nirahams egne energier til at udføre magi.

Balancen mellem sortelvernes og elvernes styrker, som indtil da havde været lige, blev forrykket. De sortelviske [[mager|magere]] var sammen med deres præster og paladiner langt flere end elvernes magibrugere, og sortelverne strømmede ind i elvernes rige.

Inden Sissianna kunne nå at bringe sit folk beskyttelse, lå mange af dem slagen af de sortes trolddomskunst og forbandelser. Sissianna gik til sin moder Rina og klagede sit folks nød, og da opdagede Rina, at hendes bog var borte. Stor var hendes vrede, da hun antog legemlig skikkelse og trådte ned på Nirahams overflade for at standse sortelverne i deres færd. Gudinden drev dem egenhændigt tilbage under jorden, og da elverfolket atter var sikkert, tog hun tre søstre til sig og gav dem magiens gave, for at balancen mellem elverne og sortelverne kunne blive genoprettet.

Rina fortalte de tre søstre, at hun ville drage tilbage til [[Aferheim]] og blive der, men at det nu var deres opgave at give magien videre til resten af de lyse racer. Hun bød at tage én lærling hver, som de skulle lære tre troldmandsskoler, og hernæst skulle denne lærling selv tage tre lærlinge, som skulle lære en skole hver. Disse ni lærlinge skulle selv tage tre og så fremledes, og efter at have udstedt denne befaling forsvandt [[Magiens Moder]] atter fra pladen.

De tre søstre stod da tilbage i en verden, hvor store skove var brændt bort, floder forplumret af mudder og blod, og elverfolket sultede. Søstrene indså, at deres kundskaber ville gøre størst gavn, hvis de blev brugt til at genopbygge Niraham, og de tog derfor til at begynde med ingen lærlinge. I stedet sled de i mange hundrede år for at genopbygge den frodige verden, som sortblodsvæsenerne havde ødelagt.

Da de tre søstre efter lang tid mærkede alderen begynde at tynge, indså de, at de måtte tage sig lærlinge, så de kunne efterkomme Rinas bud. De vandrede længe omkring for at søge efter nogle, der  var værdige og talentfulde nok til at lære højmagiens ædle kunst.

Den ældste søster valgte [[skovelver|skovelveren]] [[Koiera]] som sin lærling, og den næstældste valgte [[højelver|højelveren]] [[Cerbian]]. Kun den yngste manglede endnu en lærling, og hun drog til [[menneske|menneskerne]] i syden, for intet menneske havde endnu lært magi at kende gennem hverken guderne eller deres egen magt.

Her mødte den yngste søster en und mand, en stjernekigger og drømmer ved navn [[Modeus]], og dette menneske viste sig lovende på alle punkter. Modeus var ligeledes en charmerende ung mand, og han overtalte søsteren til at oplære ham i magiens svære kunst. Først blev de ældre søstre bestyrtede over, at den yngste havde valgt en menneske som lærling, men da huskede de Rinas ord om, at alle de lyse racer skulle lære magien at kende, og de stolede på deres lillesøsters dømmekraft.

I mange lange år rejste de tre søstre omkring med deres lærlinge og lærte dem om Niraham og alt mellem himlen og jorden, så de bedre kunne forstå den verden, som de levede i, og igennem denne forståelse kunne lære at forstå magiens natur.

Men den yngstes beslutning om at tage Modeus til lærling skulle vise sig at blive skæbnesvanger. På et tidspunkt begyndte han at opføre sig underligt, og en dag erklærede han, at han ville vandre omkring for sig selv, og han forlod sine brødre og lærermestre. I mange år så de intet til Modeus, men de hørte fra vinden og dyrene, at han vandrede ude østpå og søgte lærdom hos [[neldor]]folket.

Modeus blev ikke set igen før den dag, hvor de tre søstre skulle forlade Niraham. Han dukkede op og ønskede dem farvel og fældede en enkelt tåre sammen med Koiera og Cerbian, da Rina ophøjede søstrene til sine [[ærkeengel|ærkeengle]]: Blåhvid ild omsluttede de tre søstre, og kun deres stave lå tilbage i asken.

De tre brødre i ånden forlod hinanden og drog til deres tårne for at studere videre med eksperimenter og forsøg.

En nat, mange år fra den dag, kom Modeus til Koieras tårn, og bad ham lytte til hvad, han havde at foreslå ham.
Modeus fortalte, at han havde fundet en vej til magt, der var langt lettere end den, som de havde fulgt i disse år, og han spurgte Koiera, om han var villig til at lære fra Modeus og blive hans lærling. Først var Koiera nysgerrig, men da Modeus fortalte, at kræften kom fra [[dæmon|dæmonerne]], blev Koiera rasende og truede Modeus med Rinas vrede, hvis han ikke afsværgede de dæmoner, der gave ham kraft. Modeus frygtede straks, at magiens gudinde skulle komme og fjerne hans magt, og han angreb Koiera med den mægtigste besværgelse, som han kendte: En formular, der sendte Koiera inde på dæmonfyrsten [[Osroth|Osroths]] hjemplan, [[Darnhal]]. Koiera var på ingen måde forberedt på et angreb fra sin egen broder, og han nåede ikke at forsvare sig mod besværgelsen, før Osroth greb ham imellem sin kløer og sugede livet ud af skovelveren.

Da dukkede Cerbian op. Han ville besøge sin Koiera for at snakke om gamle dage, og da han så, hvad Modeus havde gjort, forbandede ham og hans legeme til [[Skygge]]rnes rige som straf. Herefter tog Cerbian tilbage til [[Eislonien]] for at tage sine lærlinge, så Modeus ikke kunne true elverracen i hans fravær.

Han fandt to elvermænd, [[Searin]] og [[Ludain]], og en elvermø, [[Illiana]], der levede op til de krav, han stillede.
Disse tre lærte han op, og samtidig dannede han [[Højrådet]].

Searin blev sat til at bestyre Cristaliana, det lysende tårn hvor de elviske magerspirer fra da kunne modtage undervisning. Hans opgave var at uddanne og lede de kommende generationer af elviske troldmænd og -kvinder, når de indtrådte på magiens vej. Searin skabte således den først generation af elviske [[højmager|højmagere]].

Ludain forblev i mange år i Cristaliana som underviser, men da det stod klart, at flere af skolens elvere var ved at være så udlærte, at de ikke længere behøvede en lærers konstante opsyn, gav Cerbian Ludain til opgave at vælge de magere, som viste talent for det, og give dem yderligere undervisning i stridsmagi, således at deres kundskaber kunne udnyttes til fulde i kampen mod sortblodsvæsenerne. Ludain fostrede således den første generation af elviske [[stridsmager|stridsmagere]].

Illiana var også lærer i Cristaliana, men ligesom Ludain fik hun endnu en opgave af sin læremester. Illiana var meget talentfuld indenfor kunsten at narre sanserne, så Cerbian gav hende ansvaret for at opbygge et magisk forsvar for [[Eislonien]]. Til hjælp lod han hende vælge de elever fra Cristaliana, som hun ville have, og i flere århundreder derefter helligede Illiana og hendes udvalgte sig opgaven at skærme elvernes folk mod fjender. De skabte magisk tåge, hvori enhver fjende ville miste både sit mål og sit sind af syne; de skabte floder og tjørnekrat med en egen vilje, vandrende klipper og bevidste bjergvinde, som ville byde enhver uvelkommen indtrænger trods. Illiana oplærte således den første generation af elviske magervogtere.

Searin, Ludain og Illiana fulgte hver deres mesters bud om selv at tage tre lærlinge. Utallige navnkundige magere er siden fulgt i deres fodspor, deriblandt [[højkonge|højkongen]] [[Aencar Keladon]], [[Eg Skovvogter]] og fyrstinde [[Dileari Keladon]], højkongens datter.

Cerbian selv blev givet navnet [[Den Vise]] af sit folk, og hans rigtige navn bliver nu sjældent brugt af andre end hans tre lærlinge.</text>
<copyright>De Tre Søstre</copyright>
