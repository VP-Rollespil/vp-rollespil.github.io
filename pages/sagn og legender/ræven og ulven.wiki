{{title:Ræven og ulven}}
{{author:Laura Holmegaard}}
{{timestamp:2011-01-08T18:16:20Z}}
{{copyright:Ræven og ulven}}
Den sorte '''ræv''' kom en dag forbi en [[ulv]], som havde nedlagt et rådyr. Ulven holdt mistænksomt øje med den nytilkomne, men Mikkel Ræv satte sig høfligt lidt på afstand af byttet, mens han tiltalte ulven.

"Hør, min ven," sagde Mikkel venligt. "Det er et prægtigt bytte, du der har nedlagt. Det er en skam, at du ikke kan spise alt det kød, inden det rådner."

"Jeg formoder, at du gerne vil hjælpe mig af med det?" lo ulven og slikkede sig om snuden. "Jeg har fire sultne unger derhjemme, så kødet skal nok bliver spist, vær du forvisset om det."

"Hvor er det vidunderligt, at dit kuld er så stort og har en god appetit," smiskede ræven. "Men selv fire ulvehvalpe kan vel ikke sætte så stor og kødrig en då til livs, som den du der har nedlagt. Jeg skal sige dig, at jeg selv har haft samme problemer med min egen fangst. Men løsningen er heldigvis såre ligetil."

Ulven blev smigret af rævens rosende ord om hendes hvalpe og rådyret, og da hendes mistænksomhed svandt, blev ulven også nysgerrig.

"Hvordan har du da båret dig ad med det?" spurgte hun endelig, og Mikkel Ræv slog beskedent med halen.

"Åh, det er såmænd meget enkelt. Jeg gemmer det i en jordgrav, hvor det bliver skærmet for solens stråler og holdt køligt. På den måde får jeg det også til at række i længere tid i stedet for at skulle foræde mig de første par dage."

Ulven syntes, at det lød fornuftigt, men måtte med beklagelse tilføje, at hun ikke havde tid til at grave en jordkule, når hun også skulle jage og forsørge sin familie.

"Det er intet problem, min kære ven," trøstede Mikkel hende galant. "Du kan låne min private grav, og jeg vil sågar holde vagt ved kødet for dig, så ingen væsel eller mår skal stjæle af det."

Det forslag syntes ulven godt om, og sammen fik de to dyr slæbt rådyret hen til rævens hule. Det var svært at få kødet derned, så ræven trak, og ulven skubbede, indtil rådyret var gemt sikkert væk. Så ønskede Mikkel ulven godnat, og ulven gik glad og tilfreds hjem til sin hule i sikker forvisning om, at hun den næste dag ville kunne hente føde til sine hvalpe uden at skulle jage og nedlægge byttet først.

Men da ulven kom tilbage til rævehulen den følgende dag for at få noget af sit kød til sine unger, lo ræven af hende nede fra graven.

"Dit kød er i sikker forvaring her hos mig, min ven," kaldte han nede fra mørket. "Ingen væsel, mår eller andet rovdyr skal sætte sine tænder i det, så længe jeg vogter."

For at drille ulven smed Mikkel Ræv også et par knogler op til hende, og ulven blev rasende. Hun truede og hylede, men lige meget hjalp det, og hun var for stor til at komme ind gennem døren til Mikkels hule. I en tid satte hun sig til at vente på ræven, men snart begyndte sulten at gnave i hendes mave, og det blev ikke bedre af, at ulven kunne høre, hvordan Mikkel Ræv mæskede sig i rådyrets kød nede i hulen. Til sidst gav hun op og måtte slukøret gå på jagt, så hendes unger ikke skulle sulte.

Nogle uger senere så ulven Mikkel Ræv i skoven og begyndte at jage ham nådeløst. Efter flere nætters jagt var ræven udmattet, og han fandt derfor på en plan, så ulven ville lade ham være i fred. Han stjal en høne fra bonden, hvorefter han kaldte på sin kone.

"Hør, min elskede viv," sagde Mikkel til hunræven. "Jeg ruller mig nu i hønseblod, og du skal trække et hvidt ligklæde over mit bryst og sørge, som var jeg død. Så kan det være, at ulven vil lade mig i fred, når hun tror, at jeg er død."

Ræven rev hovedet af hønen og badede i dens blod, til han selv var ganske rød. Så gravede han resterne af hønen ned og lagde sig på jorden, som var han død. Hans kone dækkede dernæst hans bryst med et ligklæde og begyndte at græde højlydt.

Da ulven hørte Mikkel Rævs kone hyle, kom hun farende til det sted, hvor de to ræve havde gemt sig, men standsede brat op ved synet af den grædende hunræv og hendes øjensynlige døde mand.

"Åh, min elskede husbond!" hylede Mikkels kone og græd salte rævetårer. "Han frygtede sådan for ulven, at han glemte at være forsigtig, og nu har bonden skudt ham. Åh, jeg arme, og mine stakkels faderløse hvalpe!"

Ulven lod sig narre og tænkte, at nu havde Mikkel Ræv fået sin bekomst, så hun lod hunræven tilbage med sin mands "lig" og vendte tilbage til sin egen hule. Men [[Sissianna]], [[Skovens Frue]], som havde overværet optrinnet, smilede for sig selv over rævens snuhed og tænkte,

"Det skal den rævepels ikke slippe godt fra! Én gang har han med kløgt narret maden ud af munden på min trofaste tjener og hendes sultne unger, men det skal ikke lykkes ham på samme måde to gange i træk."

Og hun dømte ræven til at bære sin forklædning til evig tid, så hans pels fra da af var rød som blod, undtagen på det hvide bryst, hvor ligklædet havde ligget. Så kunne ræven ikke igen slippe af sted med sine misgerninger på denne måde en anden gang.