<title>Aram og Rinas væddemål</title>
<author>Laura Holmegaard</author>
<timestamp>2011-01-11T09:36:55Z</timestamp>
<text>En dag mødte den unge gud [[Aram]] frugtbarhedens gudinde [[Rina]], mens hun stod og betragtede bønderne arbejde på [[Niraham]]. Aram kiggede også ned og blev forarget ved synet, for han mente, at agerdyrkerne var kørt fast i deres rutiner og ikke udnyttede deres omgivelser så fuldt ud, som de kunne. Han hånede bønderne og ærgrede sig over, at de ikke levede bedre op til hans ideal om innovation og ambition.

Rina formanede Aram og sagde, at hvis han ønskede, at bønderne skulle leve som han, måtte de først lære det. Og som deres skytsgud var det Arams pligt at undervise menneskerne, hvis han mente, at de gjorde noget galt. Dog, tilføjede Rina spidst, kunne hun personligt ikke se, hvad Aram mente, at de hårdtarbejdende bønder gjorde forkert.

Aram slog straks ned på Rinas ordvalg og spurgte, om hun som ældre og langt mere erfaren gudinde ville love Aram en belønning, hvis han kunne tage tre ting fra bøndernes hverdag, som de ikke anså for værdifulde, og gøre disse ting brugbare? Arams forslag gjorde Rina nysgerrig og interesseret, så hun gik ind på væddemålet.

Rina udpegede først en mark med modne drueranker, som blussede purpur i solskinnet. Blandt de mange modne ranker hang der også flere klaser, hvor bærrene var rådnet, så de ikke længere kunne spises, og hun bad Aram om at finde en anvendelse for disse bær. Handelsguden spurgte, om han også måtte tage en moden klase for hver rådden, og dertil gav Rina ham lov. Aram samlede da en mængde klaser og lagde både de gode og de dårlige i samme tønder, hvorefter han trak sin kølle og bankede den ned i bærrene adskillige gange, så de blev kvast fuldstændigt, og der til sidst kun var mørk saft med et tykt lag af skaller flydende på overfladen. Han satte dernæst et låg på og stillede tønden til side.

Rina forstod ikke Arams handling, men han bad hende være tålmodig og sagde, at hun nu kunne få lidt tid til at tænke over en ny prøve til ham. Gudinden udpegede da straks en gammel kornsæk med slidhuller i. Aram samlede kækt sækken op, og derefter gik han til skovs, hvor han hentede to stokke, som han lagde over hinanden og surrede fast, så de dannede et kors. Slutteligt trak han sækken ned over korset, som en mand trækker sin tunika over hovedet, og så stoppede han stofposen med de strå, som lå tilbage på marken efter høsten. Endelig tog Aram sin mærkværdige konstruktion og plantede den midt på marken, hvor den tårnede som en grotesk, menneskelig skikkelse, og da Rina så spurvene, der prikkede i jorden efter de frø, som bønderne havde plantet, flyve forskrækkede bort fra det uhyggelige fugleskræmsel, forstod hun dets nytte.

Da Aram grinende vendte tilbage til Rina, roste hun først hans kreativitet, men spurgte så ind til, hvad der var med den tønde druesaft, som han havde lavet før. Aram holdt hende hen og sagde, at hun tids nok skulle få det at se, men at han nu var klar til sin sidste udfordring. Selvom hun var lidt irriteret over Arams undvigende tale, pegede Rina alligevel på et tyrehoved, som var blevet kastet på møddingen, efter at man havde slagtet kroppen. Aram tog frydefuldt kraniet og brækkede begge horn af inde ved hovedskallen. De var hule, og Aram gik da hen til tønden med druesaft, som han tog låget af.

Først skrabede han skallerne bort fra overfladen, og dernæst dyppede Aram begge horn i den mørkerøde saft, som var blevet tilbage. De rådne bær havde gæret den modne saft, og Aram havde dermed brygget den første vin, som han hernæst serverede for Rina i det afbrækkede tyrehorn, så de kunne skåle sammen.

Rina bifaldede Arams skarpsindighed, og som tak for den fornøjelse, som hun havde haft af at betragte hans kreativitet, lovede Rina Aram, at denne bittersøde drik, som han havde fremstillet, skulle indeholde ikke kun en smule af den inspiration, som Aram havde lagt for dagen, men også lidt af Rinas egen glæde.

Således skabte Aram vinen til [[menneske]]rnes fornøjelse, og således fik han Rina til at velsigne den mørke drik, således af de, som drikker af den, skal blive både kreative og glade. Men Aram ville være sikker på, at hans andel i vinens goder ikke skulle blive glemt, og derfor bestemte han, at enhver, som drikker af den gærede saft uden først at prise hans navn, skal få en slem hovedpine dagen derpå.</text>
<copyright>Aram og Rinas væddemål</copyright>
