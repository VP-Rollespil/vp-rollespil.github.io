{{title:Ravnens sorte fjer}}
{{author:Laura Holmegaard}}
{{timestamp:2011-01-06T18:21:37Z}}
{{copyright:Ravnens sorte fjer}}
[[Ragil]] så, at de mange racer, som befolkede [[Niraham]] i tiden før [[menneske|menneskerne]], var forskellige, og han hånede [[ork|orkerne]] og [[sortelver|sortelverne]].

"Se," sagde guden. "De rene er kønnere end jer, men jeg ved, hvordan det kan få en ende."

[[Ildens Herre]] besøgte [[dværg|dværgene]] og stjal malm fra deres miner. Derefter tog han til [[elver|elvernes]] skove, hvor han skar grene af træerne, og fra slettens dyr tog han deres skind.

Ragil skabte da buer af de grene, som han havde stjålet fra elvernes skove, og huderne garvede han, til de blev smidige og kunne bruges som slynger til de sten, som Ragil vædede med [[goblin|goblinernes]] giftige blod. Men det metal, som han havde taget fra dværgene, kunne [[Krigens Mester]] ikke straks forme efter sin vilje, for det var hårdt og ubøjeligt som dværgenes eget sind.

Men [[Djorka]] havde lært sin søn smedekunstens hemmeligheder, så Ragil byggede en esse og lagde brændsel til rette på den. Dog beherskede Ragil ikke vinden, sådan som hans fader gjorde det, og han måtte derfor have hjælpe til at holde liv i flammerne, mens han bearbejdede malmen.
 
erfor kaldte Ragil på ravnen, en hvid fugl med et mægtigt vingefang, og bød den at holde ilden ved lige, mens han arbejdede. Ravnen tog pligtopfyldende plads tæt ved essen og begyndte at baske med vingerne for at opfylde gudens befaling, men den slog så ivrigt med vingerne, at flammerne blev for voldsomme og svitsede dens fjer.

Den stakkels fugl blev ganske forbrændt, men den holdt ikke inde med sit forehavende, før Ragil var færdig med at smede sværd, hamre og økser af malmen og bad den om at holde inde. Da var der ikke én eneste hvid fjer tilbage på ravnens krop, for flammerne havde svedet dem alle sorte eller grå, men Ragil var ikke blind for den trofaste fugls offer, og han erklærede på stedet, at af alle [[Niraham|Nirahams]] dyr skulle ravnen have førsteret til at mæske sig i de døde på slagmarken efter hver kamp.

Så gav Ragil sine nyskabte våben til [[sortblodsvæsen|sortblodsvæsenerne]] og sagde:

"Nu kan I få hævn over dem, der har ydmyget jer."

Og [[Fanabinas børn]] faldt frådende over [[de lyse racer]], som døde i hobetal, mens jorden druknede i blod, men ravnen nød lyden af våbengnyet og de døendes skrig, og det gør den stadig den dag i dag, for kamplarmen er som sød musik, der varsler om gode tider for Ragils trofaste tjenere.