{{title:Nattergalen og ulven}}
{{author:Laura Holmegaard}}
{{timestamp:2011-01-08T19:32:01Z}}
{{copyright:Nattergalen og ulven}}
Dengang skovene stadig var unge, levede der en [[ulv]] og en [[nattergal]] side om side med hverandre. De to dyr var gode venner, for de elskede at synge sammen med deres ganske forskellige stemmer.

Men en dag hørte Mikkel Ræv de to venner synge sammen, og fordi han elskede splid og ufred, begyndte ræven at klappe højt og at rose de to dyrs sang til skyerne. Han havde aldrig hørt magen, sagde han. Det var dog en himmelsk lyd, men...

"Men hvad?" ville de to venner have at vide, for de var begge blevet smigret af rævens ord og ville nu vide, hvad han havde på hjertet.

"Jo, det forekommer mig... Ja, jeg er jo ingen musikkender," sagde Mikkel og lod, som om han tøvede. "Men jeg har dog svært ved at høre, hvem af jer, der er den dygtigste sanger?"

Ulven pustede sig op og skulle til at udråbe sig selv som selvfølgelig vinder, da nattergalen kom hende i forkøbet og højlydt proklamerede, at han da var den bedste sanger af de to. Snart skændtes ulven og nattergalen vildt om hvis kundskaber, der var de største, og ræven luskede ubemærket bort med et tilfreds smil, fordi det var lykkedes ham at skabe kiv.

Men med ræven borte gik der ikke længe, før de to venner faldt til ro, og nattergalen foreslog, at de skulle lade det komme an på en prøve. De behøvede blot en dommer, men hvem kunne dømme upartisk imellem dem? Den sag var dog hurtigt klaret, mente ulven. Hvem anden end [[Sissianna]], musikkens gudinde og deres fælles beskytter, kunne vel dømme bedst i sådan en konkurrence?

De to venner påkaldte sig Sissiannas opmærksomhed, da fuldmånen steg op over trætoppene, og gudinden indvilligede i at dømme imellem dem. Ulven og nattergalen sang længe og smukt, men til sidst dømte [[Elverfruen]], at nattergalens røst behagede hende mest, og hun velsignede den lille fugl.

Ulven ville dog ikke acceptere sit nederlag, og hun blev ved med at synge til Sissiannas ære den hele lange nat, indtil solens første stråler farvede himlen rosa i horisonten. Ulvens loyalitet og udholdenhed imponerede Sissianna, så hun velsignede også den, og siden har både ulven og nattergalen sunget Sissiannas pris, hver gang hendes hellige måne toner frem på nattehimlen.