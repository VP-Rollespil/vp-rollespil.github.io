{{title:Djorkas smedje}}
{{author:Laura Holmegaard}}
{{timestamp:2011-01-06T17:44:51Z}}
{{copyright:Djorkas smedje}}
Da [[Nimar]] gav [[Djorka]] til opgave at fjerne alt vandet fra [[Niraham]], lavede [[Skaberen]] tusinder af stenstøtter i sin søns billede og satte dem på pladen for, at de kunne begynde deres opgave. [[Dværg|Dværgene]] begyndte straks at grave i den hårde jord med deres bare næver, men arbejdet gik så langsomt, at Djorka indså nødvendigheden i at give sine børn nogle redskaber, som kunne hjælpe dem i deres opgave.

Djorka byggede en smedje, hvori han kunne forarbejde det metal, som han kunne tvinge op af jorden alene ved sin viljes kraft, thi jordens element såvel som vindens adlød hans mindste bud.

Dog var Djorka ikke herre over elementet ild, og han kunne således ikke få den til at brænde uden føde. Dværgenes stamfader så sig derfor omkring i [[Aferheim]], og det eneste brændbare materiale, som han så, var det mægtige træ [[Basél]].

Djorka vidste, at verdenstræet var uforgængeligt, og at det ville kunne holde ilden i hans smedje ved lige i al evighed. Så han gravede jorden under Baséls rødder bort, og der byggede han en enorm esse. Da Djorka satte ild til de kæmpemæssige rødder, fængede og bredte den sig hastigt, og varmen blev intens. Mestersmeden lagde hurtigt sine jern ind i ilden og lod dem ophede, så han kunne forme dem til værktøj. Skæret stod ud fra verdenstræet og badede Aferheim i lys, som tog til i styrke, efterhånden som mere og mere af stammen brændte op.

Djorka arbejdede den hele dag, og ilden rakte længede og længede op mod Baséls krone. Endelig nåede den træets top og opslugte de frodige blade, hvorefter den døde ud. Gudernes verden var nu så lys, at det skar Djorka i øjnene, og han lagde sin hammer fra sig for at få et hvil. En tid samlede han kræfter, men så mærkede dværgenes alfader atter, at en skygge faldt over ham. Han så op og opdagede, at verdenstræet var vokset frem igen og atter dækkede Aferheim med sine blade, så mørket igen herskede.

Så greb [[Jordens Herre]] atter sin hammer, og med vindens styrke blæste han til de gløder, som stadig ulmede ved Baséls rødder. Ilden blussede op, og Djorka fortsatte sit arbejde, mens hans omgivelser blev lysere og lysere.

Fra den dag af har der eksisteret nat og dag på Niraham. Når vinden blæser gløderne til live, ser [[dværg|dværgene]], [[menneske|menneskerne]] og alle Nirahams andre beboere morgengryet, og efterhånden som ilden æder Baséls stamme, bliver der mere og mere lyst på pladen. Når middagssolen flimrer øverst på himlen, har ilden fortæret verdenstræets krone, og det begynder langsomt at blive mørkere, efterhånden som Basél vokser op igen og atter breder sin krone ud over Aferheim og Niraham.