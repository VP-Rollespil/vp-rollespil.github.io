{{title:Hyrdinden Lyris}}
{{author:Laura Holmegaard}}
{{timestamp:2011-01-11T09:41:53Z}}
{{copyright:Hyrdinden Lyris}}
Der levede engang en hyrdinde ved navn ''Lyris'' i de fjerne bjerge mod syd. Hun var af fattigmandsslægt, men så god mod sine geder, som nogen moder er det imod sine børn.

Det land, som Lyris boede i, kaldtes [[Rhynnor]], og her herskede en ond og tyrannisk konge ved navn ''Jorem''. Han undertrykte sit folk og krævede så høje skatter, at [[rhynner|rhynnerne]] måtte sulte for at betale dem. Desuden tilbad han de mørke [[dæmon|dæmoner]] fra [[Darnhal]], for de gav ham magt, og ved hver nymåne ofrede Jorem halvtreds børns blod for at glæde de dæmoniske fyrster.

[[De Ti Sande guder|De Ti Sande guders]] [[profet]] [[Jarco]] havde set, hvordan folket i Rhynnor led, og han sendte derfor en profet af [[Rina]] ved navn ''Argem'' til landet for at befri staklerne. Han spåede, at Argem ville få hjælp fra en uventet kant, og at når dette skete, ville han vide, hvem han skulle salve som ny regent.

Argem drog mod Rhynnor og måtte vandre igennem bjergene for at nå frem. På vejen blev det uvejr, og profeten så sig om efter ly, men han var langt oppe i bjergene og regnede ikke med, at der boede nogen her. Midt i regnen så Argem dog pludselig et lys, og da han fulgte det, endte han i en stor klippehule, hvor den unge Lyris gemte sig med sine får.

Da profeten dukkede op i stormen, bød Lyris ham straks indenfor i hulen, og mens Argem fik varmen ved bålet, slagtede Lyris et gedekid, så hun kunne servere et ordentligt måltid for den fremmede. Hun stegte kødet over bålets gløder, og inden hun serverede det for Argem, takkede Lyris kærligt gedekiddet for den næring, som det nu gav en hellig mand.

Mens han spiste, så Argem, hvordan Lyris gik rundt mellem sine geder og beroligede dem, så tordenen ikke skulle skræmme dyrene. Han så, at hun var en from og kærlig pige, som viste den største omtanke for både dyr og mennesker, og da vidste Argem, hvad Jarco havde ment.

Argem kaldte Lyris til sig og takkede for måltidet, hvorefter han tog en lille flaske med olivenolie, som han havde med sig, velsignede Lyris i Rinas og slutteligt salvede hende med olien. Og skønt Lyris indtil da intet havde hørt om hverken Rina eller de andre guder, forstod hun straks de sande guders magt og græd hjerteligt af taknemmelighed over den nåde, som Rina viste hende. Da fortalte Argem den unge hyrdinde, at Lyris skulle styrte den onde Jorem og blive dronning af Rhynnor, thi det var gudernes vilje, at hun skulle tage lige så god hånd om rhynnerne, som hun indtil da havde gjort det om sine geder.

Lyris drog med profeten til Rhynnors kongeby, og her søgte hun foretræde for kongen. I hele hoffets påhør krævede Lyris, at Jorem skulle afsige sig tronen og gå i eksil som bod for sine mange onde gerninger, mens hun selv skulle overtage hans krone. Thi sådan havde guderne bestemt, at det skulle være.

Kongen blev naturligvis rasende over disse ord og bød sine vagter at dræbe den uforskammede hyrdinde med det samme, men hverken sværd eller pile bed på Lyris’ hud, og de kunne ikke røre hende, for Rina holdt hånden over sin salvede. Jorem vidste, at han tabte ansigt, men han tænkte, at dersom han selv dræbte hyrdinden, ville hans ære være reddet. Kongen udfordrede derfor Lyris til tvekamp og sagde, at den skulle udkæmpes uden hjælp fra andre. Dertil indvilligede Lyris, og tro mod hendes ønske lod Rina den lille vise sit eget værd uden hendes hjælp.

Da trak kongen sit lange sværd, mens Lyris drog den lille kniv, som hun brugte til at beskære gedernes klove. Med et mægtigt brøl sprang Jorem frem, men han var blevet bange, fordi intet våben før havde kunnet røre Lyris, og derfor anråbte han i det samme sine dæmoniske beskyttere om hjælp til at dræbe sin fjende. Dæmonerne hørte ham og lod kongens sværdklinge bryde ud i levende flammer, men da Rina så, at Jorem snød, holdt hun atter hånden over Lyris, så de dæmoniske flammer ikke skulle skade hende.

Kongen svingede sit sværd mod Lyris’ hoved, men hyrdinden holdt sin lille kniv op for at værge for sig, og da kongen klinge ramte knivsbladet, splintrede langsværdet i tusinde stykker, som havde det været lavet af glas, og et af disse stykker fløj ind i kongens hjerte, hvor dæmonilden fortærede både hans liv og sjæl. Jorem var død, og den selvsamme dag salvede Argem Lyris som dronning af Rhynnon, til folkets store glæde, og hyrdedronningen bragte siden fred og velstand til landet.