<title>Verdens skabelse</title>
<author>Laura Holmegaard</author>
<timestamp>2011-01-06T14:38:31Z</timestamp>
<text>Alle religioner lige fra [[guderne|gudernes]] tilbedere til [[Gorrum|Gorrums]] [[ork|orker]] har deres egen tolkning af, hvordan [[Niraham]] og racerne blev til, og denne myte tilhører de druider, som følger [[elementdyrene]].

I tidernes morgen var verden inddelt i fire lag: [[Jord|Jordens]] element var det nederste, [[vand]]ets dernæst, så [[luft|luftens]] og til sidst [[ild|ildens]] øverst oppe. Disse fire lag var bundet sammen af [[mana]], et element som af uforklarlige årsager ingen modsætning havde, ligesom jorden havde luften, og vandet havde ilden.

På et tidspunkt satte manaes livgivende element de øvrige lag i bevægelse. Elementerne smeltede sammen og blev til én verden, den som blev navngivet Niraham. Her blomstrede planter op, og elementernes forening med manaen som klæbemiddel skabte dermed for første gang nogensinde liv.
 
e nye skabninger, som spirede frem sammen med planterne, indeholdt alle sammen de fire elementer, men i hver skabning var ét element fremherskende frem for de øvrige.

I [[dværg|dværgene]] dominerede jordens element, og disse væseners kroppe blev små og stærke. Deres viljer blev faste som klippen og gjorde dem stædige af natur, ligesom deres fysik fik en kraft og urokkelighed som ingen af de andre racers.

I [[elver|elverne]] dominerede vandets element, og de blev rolige med trang til at rense og helbrede. Elverne fik en uendelig tålmodighed fra vandets essens, og deres hænder blev livgivende med en særlig lindrende kraft.

I [[menneske|menneskene]] dominerede ildens element, og de blev lidenskabelige og opfarende. De blev i stand til at føle som ingen af de andre skabninger, for hver eneste følelse, som de nærede, flammede op med ildens kraft.

Luften dominerede ikke i noget specifikt væsen, men i hvert eneste af disse tre nye skabninger blev luften det næstmest dominerende element og fyldte en større del end de to sidste. Luftens essens, som var en del af disse tre skabninger, gjorde, at de blev selvbevidste og i stand til at tænke abstrakt modsat dyrene, der alle rummede ligelige dele af samtlige elementer.

Manaen var det stof, som bandt elementerne sammen i det nye liv, og den var den vital del i skabelsen af både verdenen og det liv, som udsprang i den.

Men det kaos, som mana havde forsaget i elementernes opdeling, og den ubalance, som den havde skabt i det førhen eksisterende kosmos, bevirkede, at dårligdom udsprang fra manaens egen essens. Denne sygdom var [[rall]], et element som fra da af var manas kontrast, og som var kommet til, fordi naturen selv forsøgte at afbalancere det førhen modsætningsløse element.

Rallen begyndte da at inficere individer af de allerede skabte racer, og ondet spredte sig i deres kroppe.

De dværge, som blev inficeret af rall, blev svagere, og deres lemmer skrumpede ind, til de var tynge og benede. Deres fysik blev svagere, men deres intelligens skærpedes, og de begyndte at tænke nye og kløgtige tanker, som dog ikke desto mindre var blevet ondskabsfulde. Disse dværge, hvis legemer var blevet forvredet og hvis sind var blevet udvidet, var således blevet til [[goblin|gobliner]].

De elvere, som rallen berørte, blev mørke af både sjæl og krop. Deres førhen blide sind blev fordrejet, og den trangt til at helbrede og skabe, som de førhen havde følt, veg for lysten til at skade og ødelægge. Deres intellekt var det samme som før, men på grund af rallen var det fra da af fokuseret på at forvolde andre smerte og på at opnå magt. Elvernes kroppe forblev smukke, men deres blod blev mørkt og deres hud lige så sort som deres sjæle. [[Sortelver|Sortelverne]] var skabt.

De mennesker, som rallen spredte sig i, ændrede ligeledes kropsbygning, men modsat dværgene blev de stærkere og højere, deres lemmer fik kraft, og deres tænder blev spidse og skarpe. Til gengæld skrumpede deres sind ind og blev ude af stand til at holde flere tanker end de mest basale drifter; trangen til at overleve og til at dominere. Deres hjerter blev ligeledes vendt imod ondskaben, og deres følelser blev svagere, undtagen de som kunne styrke viljen og kroppen såsom vrede, hævntørst og ligegyldighed overfor andre levende skabninger. De blev til [[ork|orker]].

Disse tre nye racer var de gamle racers modsætning, og de nærede alle en instinktiv afsky overfor deres modstykke, som stadig ligger begravet i deres sind den dag i dag.</text>
<copyright>Verdens skabelse</copyright>
