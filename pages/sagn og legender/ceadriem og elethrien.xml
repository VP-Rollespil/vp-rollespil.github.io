<title>Ceadriem og Elethrien</title>
<author>Laura Holmegaard</author>
<timestamp>2011-01-06T14:24:39Z</timestamp>
<text>Engang levede der to skovelviske tvillingesøstre: Ceadriam og Elethrien. Begge var jægere, som boede langt ude i bjergene uden en stamme. Ceadriems talent for jagt var så stort, at hun kunne påtage sig dyrenes essens og dermed lokke dem til sig, og hendes pile forfejlede aldrig deres mål. Elethrien var også en dygtig jæger, men hendes kundskaber var ikke nær så store som Ceadriems, så Elethrien kunne kun fornemme sit byttes tilstedeværelse, men ikke lokke det til sig.

En dag var Elethrien på jagt for sig selv, og hun så en flok hvide hjorte. Blodet fra en hvid då er den bedste offergave, man kan give [[Sissianna]], så Elethrien forfulgte flokken langt op i bjergene. Om aftenen faldt tågen, og Elethrien kunne intet se, men foran sig kunne hun fornemme flokken, og skønt hun et øjeblik frygtede, at hun havde tabt dem af syne, mærkede hun pludselig en hind foran sig. Elethrien skød, men blev forfærdet, da hun hørte et skrig i stedet for hjortens dødsbrøl.

Den elviske jæger løb gennem skoven og fandt der sin søster Ceadriem, som var døende på grund af det skud, som Elethrien havde affyret. Men idet Ceadriem skulle til at slippe livet, tonede [[Elverfruen]] frem foran søstrene i al sin herlighed. Hun løftede Ceadriem op fra jorden, og jægerens sår lukkedes, men begge søstre vidste, at Sissiannas [[magi]] havde forandret Ceadriem, for hendes hud strålede nu som måneskin. Da fortalte Sissianna dem, at Ceadriem skulle tjene hende som [[ærkeengel]], og at hendes liv aldrig ville få en ende.

Men Elethrien forbandede alligevel sig selv og kastede sig for Sissiannas fødder, hvor hun anråbte gudinden om at tage hendes liv med det samme, for hun kunne ikke bære tanken om, at hun ville have været skyld i sin elskede søsters død, hvis gudinden ikke havde grebet ind. Da talte Fruen til Elethrien og sagde, at hun ikke ville efterkomme den ulykkeliges ønske, men at hun ville give jægeren mulighed for selv at sone sin forbrydelse: Sissianna gav Elethrian evnen til at påtage sig [[ulv|ulvens]], hendes trofaste tjeners, skikkelse, og bød elverkvinden at drage ud i verden og at opsøge de, som forbryder sig imod Sissiannas principper. Disse folk skulle Elethrien så dømme til enten døden, bodsøvelse eller livsvarig smerte.

Elethrien gjorde som budt, og når hun fra da af fandt en person, som øvede vold imod naturen eller kærligheden, enten flænsede hun vedkommende eller bed ham halvt ihjel. Hvis en synder angrede, når han så døden i øjnene, og anråbte sig Sissiannas nåde, tog Elethrien ham under sine vinger og lærte ham at ændre sin form velvilligt. Men hvis personen fornægtede Elverfruens dom, måtte han fra da af leve forbandet således, at han [[varulv|altid ville tage ulvens skikkelse]] og miste sit eget sind, når Sissianna lod sin magt udfolde igennem naturens vilde kræfter.</text>
<copyright>Ceadriem og Elethrien</copyright>
