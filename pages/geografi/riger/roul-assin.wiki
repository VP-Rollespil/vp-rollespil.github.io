{{title:Roul-Assin}}
{{author:Jesper Kristiansen}}
{{timestamp:2011-10-10T12:47:37Z}}
{{copyright:Roul-Assin}}
Roul-assin er et gammelt menneskerige, der ligger nord for kongeriget Narabond. Landets befolkning kalder sig roulere, og er et stolt og krigerisk folk.

Roul-assin er en vasalstat til kongeriget Narabond, forstået således at landets øverste leder, Marsk Mardo af Keltos, har svoret troskab til dronning Tirri Narabond. Dette vasalforhold kompliceres dog af at langt de fleste roulere er druidetro, og tilbeder ånderne frem for guderne.

Roul-assin er opdelt i fem jarldømmer, hvor Roulondalen er Marskens eget. De øvrige kaldes Markenhorst, Blådal, Svartsvaal og Valhorst. 

Den herskende del af det rouliske samfund er Ætterne. Disse slægter udgører samfundets spids, og leder de rouliske klaner, i krig som i fred. At være ættefødt i en roulisk slægt er både et stort ansvar og en stor magt. Ætterne er at sidestille med adlen i de sydligere riger.

Næsten alle roulere er frie mænd og kvinder. Selvom man på mange måder er underlagt sine ætlinge, har man ret til at have ejendom, og til at forsvare sin ejendom med våbenmagt. Derfor er Roul-Assin en stærk militærmagt, på trods af sit relativt lave befolkningstal.