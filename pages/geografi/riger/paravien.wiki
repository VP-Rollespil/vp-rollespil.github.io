{{title:Paravien}}
{{author:Laura Holmegaard}}
{{timestamp:2009-09-18T15:02:28Z}}
{{copyright:Paravien}}
Menneskeriget Paravien er [[Lenerne|Lenernes]] sydvestlige naboland. Riget regeres af sytten ridderfamilier, som fungerer som feudale overherrer for landets mange jorddyrkende og handlende indbyggere.

I tidernes morgen var Paravien et lille bondeland, hvor der kun boede få krigere og endnu færre ordensmænd. Over jorden dyrkede folk deres korn og vindruer, og under jorden boede [[sortelver|sortelverne]]. De to folk generede ikke hinanden, for bønderne kunne ikke gøre noget som helst ved sortelvernes tilstedeværelse, og sortelverne var ligeglade med overfladebeboerne.

Indtil den dag i år 813 efter [[Jarco]] hvor krigen brød ud mellem to af sortelvernes underjordiske byer. Da begyndte de mørke elvere at strømme op til overfladen, hvor de plyndrede bøndernes gårde og trælbandt de stakkels mennesker, for sortelverne havde brug for proviant og for slaver til at kæmpe for sig under jorden.

Paraverne kunne intet gøre, men i år 816 e.J. kom en ridderorden kaldet [[Nimranns Riddere]] til landet. De reddede bønderne ved at drive sortelverne tilbage under jorden, men det var ikke nok. Ridderne ville fjerne ondskaben for evigt, så ordenen begav sig til [[Underverdenen]] for at udslettet den underjordiske trussel mod Paravien én gang for alle.

Fire år efter vendte ridderne tilbage til overfladen. De havde lidt store tab, men sortelverne under Paravien var en saga blot. Som tak overrakte Kong [[Theodor Lovbringer]] landet til ridderne og bekendtgjorde, at de sytten overlevne medlemmer af ordenen fra da af skulle regere i fællesskab.
[[Paraviens Riddere]] lagde deres hovedsæde i [[Højborgen]], Paraviens hovedstad, og dernæst delte de resten af landet imellem sig. Hver ridder byggede en borg og begyndte at opbygge dens styrke, så i dag besidder Paravien den største rytterstyrke i hele [[Niraham]], og intet kan længere true de fredelige bønder, som stadig dyrker deres marker.

Nord for Paravien ligger [[Darconien]] og [[Lenerne]]. Paraverne har ikke så megen kontakt til [[dværg|dværgene]], men de handler til gengæld meget med [[lenerne]]. Mod øst ligger [[Højsletten]], også kendt som [[Det Hellige Land]], og mod syd er [[Tharkien]]. Grænsen mellem Tharkien og Paravien er åben for rejsende, og de to lande handler ofte med hinanden.

Ud mod vest grænser Paravien op til [[Ilings Sø]]. Herfra kommer krigerne fra [[Norrland]] ofte på plyndringstogter, men ridderne har bygget en række vagttårne langs kysten som kan varsle om [[norrlænding|norrlændingenes]] komme og advare bønderne i tide. Paravien har også kontakt til øen [[Plen]], og en handelsrute over havet er etableret imellem de to lande.

De sytten lener i Paravien beherskes i dag af efterkommerne af de oprindelige overlevende riddere af [[Sankt Nimrann|Nimrann]].