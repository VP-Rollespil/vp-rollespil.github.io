{{title:Zara'bash}}
{{author:Laura Holmegaard}}
{{timestamp:2009-09-18T15:17:33Z}}
{{copyright:Zara'bash}}
Ørkenriget '''Zara’bash''' er en menneskenation, som primært består af ørken. Det er et af [[Niraham|Nirahams]] fattigste lande, men rig på kultur og viden. Det er det største menneskerige af dem alle, men langt fra det mægtigste hvad angår militær magt og rigdom. Til gengæld har landet det højeste befolkningstal og er desuden det ældste stadigeksisterende menneskesamfund.

Landet styres af den mægtige sultan [[Ahriman Ibn Hadji Ibn Uhra]] og hans tre storvisirer. Sultanen er en rig og mægtig mand, og det samme gælder for hans tre primære rådgivere.

Der findes kun fire storbyer i Zara’bash, men disse overgår også næsten alle andre menneskeskabte byer i Niraham hvad angår skønhed og mangfoldighed. Disse byer er bygget op omkring landets fire største oaser, de eneste steder der har været frugtbare nok til at kunne huse en fastboende befolkning.
Den største af byerne er [[Cartago]], hvor sultanen selv bor. Magerakademiet i Cartago er vidt berømt og har ældgamle rødder, men er for blot få år siden blevet omdannet til et akademi for [[Magiens Cirkel]]. Derudover ligger også [[Al-Hazifs Broderskabs Akademi]] lidt syd for byen, og det er de mægtige troldmænd herfra der fungerer som sultanens egne, personlige livvagter.
[[Juncatar]], [[Badra]] og [[Khajdba]] er navne på de tre andre storbyer. Disse styres hver af en af sultanens storvisirer, og samtlige af disse stader er lige så kendt for handel og håndværk som Cartago.

Derudover er der adskillige oaser spredt rundt omkring i landet. Her får beduinerne og deres husdyr vand.
Zara’bash har som sagt en enorm indbyggerskare. Det er dog de færreste af disse folk som lever i byerne – størstedelen er nomader som vandrer omkring i ørkenen, hvor hele deres liv drejer sig om at finde vand, føde og skygge til dem selv og deres husdyr.

Størstedelen af befolkningen i Zara’bash er meget fattig. Omkring 10 % af zarabinerne er enten handlende eller embedsmænd som har råd til fråds og luksus, men resten af indbyggerne lever i stor fattigdom.
Derudover er der også mange slaver i Zara’bash. Disse er enten kriminelle som har fået frataget deres frihed, folk der er født som slaver, eller krigsfanger fra fjerne egne som er blevet fragtet til Zara’bash, hvor slaveriet er mere udbredt end i det nordlige Niraham.

Zara’bash er kendt som magiens land, for det var her, at de første troldmænd studerede og at guderne for første gang talte direkte til et menneske, nemlig zarabineren [[Jarco]]. Cartago, Jarcos hjemby, er også berømt for at have fostret [[guderne|de Ti Sande guders]] første profet, og kun tilbedelsen af de Ti Sande guder er tilladt i Zara’bash. Dog har sultanen for få år siden også udstedt et dekret, der har gjort det lovligt at tilbede handelsguden [[Girak]].

Traditioner og normer er meget vigtige i Zara’bash, og det kan være utroligt svært for fremmede at opføre sig ordentligt, når de besøger landet, simpelthen fordi gæsterne ikke kender til den sædvanlige kutyme. Tyveri og mord betragtes som særdeles æreløse gerninger, og straffes hårdt, medmindre drabet blev begået i en ærlig duel.
Der er strenge regler både for, hvordan man hilser, forhandler, taler og generelt opfører sig i Zara’bash, og man gør klogt i at lære reglerne at kende så hurtigt som muligt.

Handel og viden er også vigtig for zarabinerne. Blandt andet er de meget stolte af deres lærdom omkring magi, medicin, astronomi, matematik og forretninger, selvom sandheden er, at meget af denne viden bare er noget de har overtaget fra de to imperier Bang Tei og Shantil, som zarabinerne har ligget i kamp med for mange tusind år siden.
Zara’bash har ikke ligger på den lade side, når det har kommet til at erobre landområder fra andre riger. De har også længe haft diplomatiske vanskeligheder med [[Eislonien]], eftersom zarabinske slavehandlere i mange år har sejlet op langs kysten på indhavet kendt som [[Dragens Gab]] og hentet elverslaver ved Eisloniens sydkyst.
Det er dog kun sket én gang i historiens løb, at Zara’bash har været involveret i så voldsom og hård en krig, at menneskeriget nær havde mødt sin undergang. Da det er mange tusind år siden, er kun få af de historiske optegnelser bevaret, men nu om dage mener man, at fjenden var en nu uddød elverrace kendt som [[neldorerne]].
Til gengæld har landet været splittet af interne stridigheder adskillige gange.

Den zarabinske møntfod hedder [[carater]], opkaldt efter hovedstaden Cartago, og er alle støbt i guld. Derudover findes der også en mindre mønt i sølv kaldet en [[zubash]]. 

Zara’bash handler især med [[Etos]], eftersom ørkenlandet ikke selv har nogen store havne. Derfor kommer de fleste karavaner fra Etos, hvor skibene lægger til. Zara’bash er ganske afhængig af Etos, men handlen kommer så sandelig også [[ethaner|ethanerne]] til gode, så de klager ikke.