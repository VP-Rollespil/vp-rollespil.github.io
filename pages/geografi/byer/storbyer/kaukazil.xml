<title>Kaukazil</title>
<author>Laura Holmegaard</author>
<timestamp>2009-10-29T14:16:41Z</timestamp>
<text>&apos;&apos;&apos;Kaukazil&apos;&apos;&apos; er navnet på den af [[sortelver|sortelvernes]] byer, som ligger tættest på [[Eislonien|Eisloniens]] grænser. Den befinder sig under [[Traegonn Sletten]], blot et snes kilometre fra Eisloniens vestlige grænse og [[Måneklinge|Måneklingekastellet]].

For længe siden var overfladeopgangen i Kaukazil en af de vigtigste grænseovergange, fordi den lå så tæt på Eislonien, men efter de første store krige imellem de to elverslægter, lukkede [[højmager|højmagerne]] nedgangen for at forhindre flere massive sortelverinvasioner. Dette bremsede dog ikke [[Fanabina|Fanabinas]] børn fra at skabe en ny, og næsten lige så stor, opgang til sletten, ikke langt fra hvor den gamle havde ligget, og fra tid til anden sender Kaukazil stadig en deling sortelvere op til overfladen, i håb om at komme lidt flere af de elendige skovdvælere til livs, inden de sortelviske skytter og snigmordere atter trækker sig tilbage til [[Underverdenen]].

Kaukazil er kendt for sit fremragende krigsakademi, og mange familier har set gode muligheder for at udmærke sig militant i denne by. De mener, fornuftigt nok, at det kan komme til at betale sig at have hovedsæde i Kaukazil, når den næste invasion af Eislonien skal finde sted. Kaukazils omtrent 187 huse specialiserer sig næsten udelukkende i enten at fremavle fortrinlige krigere, som alle sværger deres loyalitet til Kejserinde [[Izmya]], eller i at praktisere den smedekunst, som er krigernes rygmarv. De fineste våben bliver fremstillet i Kaukazil og eksporteres ofte til andre dele af Underverdenen, skønt omsætningen i selve byen også er fortræffelig.

Krigsakademiet er ledet af den navnkundige [[våbenmester]] [[Herizaen Kazar|Herizaen]] af huset Kazar, en streng kvinde som selv er en hærdet veteran i både krig og politik. Herizaens akademi har ry for kun at frembringe de mest enestående krigere ved hjælp af mange års hård træning og streng disciplin. De krigere som består fra dette akademi, har i princippet, i og med at de har gennemført forløbet her, allerede en fin anbefaling, som de kan vende hjem med, og ethvert hus kan føle sig stolt af, at deres ætling har overlevet den 55 år lange træningsperiode. Mange aspiranter tager netop til Kaukazil for at bevise deres værd på krigsakademiet og derved gøre deres hus ære, og det er ligeledes det foretrukne sted for adelige unge at blive sendt hen. Optagelseskravene er dog strenge, og der går rygter om, at Herizaen ynder at udsætte alle novicer på sit akademi for en prøve, som kun de stærkeste består. Dette rygte er der ingen som kan hverken be- eller afkræfte, og hvad angår eleverne på skolen nægter de alle pure at tale om det.

Kaukazils kirke er repræsenteret af [[ypperstepræstinde (sortelvisk)|ypperstepræstinden]] [[Verozhir Rauthe]], hvis forhold til Herizaen Kazar lader til at være en smule køligt, måske på grund af visse rygter om, at våbenmesteren ikke ofte finder tid i sin travle hverdag til at prise [[den Sorte Moder]] så meget, som hun burde. Kirken er dog ikke særlig prominent i denne by, og skønt mange går til gudstjenester, er disse korte og kontante. Byen er strengt militant, og alting i den hylder sparsommeligheden – også antallet af ord i gudstjenesternes bønner og den tid, hvori krigerne hengiver sig til deres guddom. 

Man siger om Kaukazil, at det er næsten umuligt at finde en gade her, hvori man kan færdes i stilhed. Evigt og altid lyder der våbengny og råb fra akademiet, som ligger i byens centrum, lyden af hammere der rammer gloende metal synger uafbrudt fra de mange smedjer, og hvis man bevæger sig længere ud imod byens ydergrænser, bliver man snart mødt af larmen fra de hakkende slaver, der uden ophør tvinger den dyrebare malm, som senere skal blive til Kaukazils berømte stål, ud af klippernes indre.</text>
<copyright>Kaukazil</copyright>
