{{title:Fellstad}}
{{author:Laura Holmegaard}}
{{timestamp:2010-08-25T11:22:35Z}}
{{copyright:Fellstad}}
'''Fellstad''' er lenshovedstad i [[Hirschwald len]] i [[Emyr]]. Det er en meget lille by sammenlignet med lenshovedstæder som [[Wissenheim]], [[Nerlangen]] og [[Horst]], men Fellstad nyder stadig en vis berømmelse i resten af landet for sin eksport af pelse og skind.

Byen ligger tæt ved grænsen til skoven [[Hirschwald]], som er lenets primære indtægtskilde. Herfra kommer de materialer, som holder håndværkerne i Fellstad beskæftiget: Dette gælder først og fremmest skind, pelse, kød, tænder, kløer og knogler fra dyr, som forarbejdes til for i kapper, skindtøj, smykker og benredskaber såsom skeer, nåle og kamme.

Der kommer tit mange rejsende til Fellstad, først og fremmest beboerne i Hirschwald, som gæster byen med nogle måneders mellemrum for at afsætte deres varer. Andre besøgende inkluderer især folk, som har brug for en stifinder eller guide af den ene eller anden art, for nogle af de bedste skovgængere og jægere i norden kommer fra Hirschwald.