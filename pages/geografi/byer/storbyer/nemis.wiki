{{title:Nemis}}
{{author:Laura Holmegaard}}
{{timestamp:2009-10-19T15:46:52Z}}
{{copyright:Nemis}}
'''Nemis''' er en sortelvisk by, der fungerer både som en handelsby og som en akademisk smeltedigel for mange af [[Underverdenen|Underverdenens]] beboere. Den er en smule mindre end [[Etika]], men stadig ganske betragtelig i størrelse, da den alligevel er en af de fem større bebyggelser i Underverdenen. Omkring 140 huse kæmper om magten i Nemis, men som alle andre steder svinger dette antal jo en smule fra tid til anden.

Nemis er kendt for sine tempelskoler og troldmandsakademier, som på trods af, at hovedstaden er det religiøse centrum, stadig siges at frembringe nogle af de bedst skolede [[magiker|magikere]], som Underverdenen har at byde på. Hvis en familie ikke har ressourcerne, eller af anden grund lyst, til at sende deres døtre til Etika for at studere [[magi]], er Nemis et glimrende alternativ. Meget af Underverdenens historie er også samlet her på akademiernes biblioteker, men den er betydeligt lettere at få adgang til, såfremt man tilhører enten et akademi eller en prominent slægt.

Byen styres af [[Nemis' Råd]], en forsamling som rygtes at være nogle af de viseste kvinder i den kendte Underverden, og som primært er underlagt kirken. Rådet ledes af [[Fanabina|Fanabinas]] [[ypperstepræstinde (sortelvisk)|ypperstepræstinde]] [[Pellatzia Fyrin'thiac]], hendes protegé Dvali'noxia og en anden ypperstepræstinde kaldet Mionnintária.

Fanabinakirken i Nemis, som bakker kraftigt op omkring Rådet, er ledet af [[højestepræstinde|højestepræstinden]] [[Ralizha Naurilzur]], som er Dvali'noxias modersøster. Ralizha støttes selv af sin gemal, [[ærketroldmand|ærketroldmanden]] [[Varath Do'zill]], og har herigennem i flere år sørget for, at kirken og akademierne har haft et praktisk talt gnidningsfrit samarbejder, som har forøget den samlede mængde viden som er tilgængelig på byens biblioteker.

Både i Nemis og i resten af Underverdenen går der rygter om, at der i denne by skulle befinde sig et arkiv kaldet [[Hakenshar]], hvor det siges at uanede mængder viden, både om [[sortelver|sortelvernes]] og [[Niraham|Nirahams]] andre racers kulturer, historier og religioner, er skrevet ned. På trods af disse rygter er det stadig ikke sikkert, om at sådan arkiv rent faktisk findes, og endnu mindre hvem der kender til det. Kun ét er sikkert - man finder ikke dette bibliotek medmindre man allerede ved, hvor det er.