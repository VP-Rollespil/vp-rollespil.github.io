{{title:Måneskjul}}
{{author:Jesper Kristiansen}}
{{timestamp:2012-01-09T09:46:02Z}}
{{copyright:Måneskjul}}
Rygterne taler om at der et sted i mørket ligger et skjult rige, et tilflugtsted for Nirahams uønskede eksistenser. Nogle taler om en "Tyvenes By" hvor mordere, banditter og tyveknægte lever i ly for loven, mens andre har hørt om en heksefæstning, hvor dødekoglere og mørkemagere driver deres forbudte kunster, i et land hvor solens lys ikke kan nå dem.

Måneskjul er det navn, som de fleste har hørt, men ingen har set noget med deres egne øjne. Eller hvis de har, så sladrer de ikke. For hemmeligheden om byen er Måneskjuls bedste forsvar, og enhver der sladrer, får snittet struben i nattens løb.

Nogle siger at Måneskjul ligger et sted under Etos eller Paest, mens andre påstår at det slet ikke ligger nogle steder, men er en hemmelig organisation, der findes i alle byer, på linje med tyvelaug og røverbander.

Igennem bestikkelse og trusler, og nogle gange myndighedernes uvidenhed, sørger Måneskjuls ledere for at sandheden vedbliver med at være en velbevaret hemmelighed, så sortblod og skidtfolk kan have deres skjulested i fred...