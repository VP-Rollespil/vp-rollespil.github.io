<title>Morr</title>
<author>Laura Holmegaard</author>
<timestamp>2009-10-25T10:21:26Z</timestamp>
<text>Fæstningen &apos;&apos;&apos;Morr&apos;&apos;&apos; [udtales Mår] i [[Stormshede len]] ligger lige på grænsen til [[Roul-Assin]], og blev i sin tid grundlagt dels for, at lensmændene kunne bevogte grænsen til nabolandet, og dels for at have en bastion hvorfra der kunne sendes hjælp til de bønder, som led under [[dæmon|dæmonernes]] hærgen.

Siden har byen vokset sig større, og mange nye bygninger trykker sig nu imod den gamle bymur, som førhen indkapslede både boliger og værksteder i staden. Nye mure er naturligvis blevet bygget omkring de tilføjede huse, men det er tydeligt at se, hvilke huse der i sin tid hørte med til den gamle by, for de er stadig skilt fra selve borgbyen af høje mure og dybe grave, som ganske vist ikke længere er fyldt med vand, men til gengæld er blevet en form for uhumsk kloaksystem for den nye by.

Borgen ejes af Grev [[Ragnar Tremain]], lensgreven [[Argus Tremain|Argus]]&apos; egen lillebror, en krigens mand som til stadighed sørger for at holde sig underrettet om alle fjendtlige aktiviteter i hans område, hvad enten de udspringer fra dæmoner, [[ork|orker]] eller [[rouler|roulere]]. Selvom det ofte er farligt for handelskaravaner at færdes langs grænsen til et fjendtligt stemt rige, som f.eks. [[Rustbjergene]], kan købmændene dog gæste Morr med nogenlunde fred i sinde, for store beredne patruljer dundrer med jævne mellemrum langs [[Kongevejen]], hvor de beskytter de tilrejsende karavaner, der medbringer forsyninger fra hovedstaden [[Lindsborg]].

Grev Ragnar har ikke specielt mange fæstebønder, men både håndværkere og skovarbejdere er virksomme i Morr, hvis primære eksportvare er trækul, som bliver brændt af de mange kulsviere, der bor i skoven. Også skind og pelse eksporteres fra Morr, men generelt importerer byen mere end den sender af sted igen, da dens beboeres fornemste opgave er at vedligeholde fæstningen og dens troppers udrustning, så byen kan modstå de ork– og dæmonangreb som hyppigt finder sted.</text>
<copyright>Morr</copyright>
