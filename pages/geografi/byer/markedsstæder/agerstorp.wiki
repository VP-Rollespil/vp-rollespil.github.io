{{title:Agerstorp}}
{{author:Laura Holmegaard}}
{{timestamp:2009-09-19T08:46:56Z}}
{{copyright:Agerstorp}}
'''Agerstorp''' var en bondeby på grænsen til [[Østlenet]], der er blevet stor på handel, og nu fungerer som et af rigets handelscentrummer. Bondebyens grundlægger er glemt for mange år siden, men desto mere kendt er den nu afdøde Grev [[Thomas DiAndré]], som overtog byen for lidt over tres år siden, og hvis handelstalent mange giver æren for Agerstorps fremgang. Ligeledes kendt er hans søn, Baron [[Martin DiAndré]], som efter sin faders død har fået overdraget ansvaret for at varetage byen og de jorde, der ligger op til den, hvilket han må siges at gøre til stor fordel for handlen i byen, men måske lidt mindre for fæstebønderne.

Byggestilen minder meget om hovedstadens, men er langt fra så prangende. Et af disse handelshuse tilhører Martin DiAndré selv, og er også den største og mest succesfulde forretning i den del af [[Midtriget]] som tilhører baronens familie. Som følge af den rigdom som byen har opnået indenfor de seneste årtier er sikkerheden også blevet strammet godt op derinde, og Agerstorps forbud imod [[grønhuderne|grønhuder]] indenfor bymurene bliver håndhævet strengt af bygarden.

Agerstorps marked er især kendt for sin omsætning af alskens vare i uld, tråd og tekstil. I juni måned hvor uldmarkedet afholdes, drager både bønder fra hele omegnen og købmænd fra nær og fjern til købestævnet for at gøre handel, og der er en ståhej uden lige i byen i de to uger som markedet varer (blandt andet fordi det også er i denne tid at basaren for får bliver afholdt sideløbende, så der bræges højt bag bymurene i disse uger). Agerstorp er ubestridt Lenernes største marked for uld, men selvom kvaliteten på dette produkt er høj er det så langt fra den eneste vare som byen udmærker sig i; byens kroer er vidt berømmede for deres gode, mørke øl. De handlende i byen begrænser dog ikke deres forretning kun til Midtriget, men eksporterer også varer til mange andre lande, deriblandt [[Paravien]] og [[Darconien]], og til de øvrige lener, så det er ikke usædvanligt at karavaner udgår tre-fire gange om året, eller at udlændinge gæster staden.