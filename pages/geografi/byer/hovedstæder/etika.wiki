{{title:Etika}}
{{author:Laura Holmegaard}}
{{timestamp:2009-10-29T13:33:23Z}}
{{copyright:Etika}}
'''Etika''' er [[Underverdenen|Underverdenens]] hovedstad, i hvert fald den hovedstad som er styret af [[Fanabinasortelver|Fanabinasortelverne]]. På trods af [[Ny Etika|Ny Etikas]] opdukken betragter langt de fleste [[sortelver|sortelvere]] stadig Etika som deres folks hovedsæde, eftersom dette er den ældste af alle Underverdenens byer og dertil også den største og mest magtfulde.

Etika tæller omtrent 250 huse. Det øverste blandt disse er Naedrozir, Kejserinde [[Izmya]] eget hus.
Dette er ikke kun billedligt talt. I Etika bor folk tættere på grottens hvælving, jo højere oppe i hierakiet de er. De mægtigste huse er derfor hugget ud af stalaktitterne, som hænger ned fra loftet, og som er forbundet til jorden med de lige så lange stalagmitter, som sortelverne med [[magi]] har gjort til fantastiske tårne.
Andre huse er bygget på enorme balkoner, som strækker sig ud fra grottens sider, og hvorpå der er bygget store fæstninger og tårne, hvis spidser strejfer loftet.

Selvom de mange gange som omgiver Etika, alle er mørklagte, er selve byen prægtigt oplyst af magiske sten, selvlysende gevækster og evigtbrændende fakler, som ikke afgiver røg.
Det er naturligvis kun af hensyn til slaverne, men Etika er en kæmpe stad, som har brug for megen arbejdskraft, og så er det også nødvendigt, at de mange trælle kan se.
Lysene bliver holdt ved lige af unge, uerfarne [[mager|magere]], som får til opgave at sørge for belysningen omkring deres huses domæner.

De bygningsværker som hører til husene, er som alle andre, hugget ud af klippen og, for husfruens eget domicils vedkommende, ofte ganske godt forskanset med piggede mure og smalle vinduer, så ingen snigmorder kan trænge ind uden at besidde betragtelige færdigheder.

Gaderne i Etika er rene, og foruden de gevækster som findes på grotternes vægge vokser der ingen planter i selve byen, hvor sten og klipper dominerer overalt. Flere steder springer der klare kilder frem fra jordens indre, som samler sig i små, glitrende bassiner, og når vandet flyder over, fortsætter det herefter tilbage ind i klippen.

Modsat gader på overfladen er der ingen børn som løber og leger i Etikas stræder. Den meste færden foretages i anstændigt og koldblodigt tempo, og som det kan forventes af et folk så lidenskabsløs og disciplinerede som sortelverne, er der heller ingen råb og larm fra kroer, eller fra folk der skændes ude i gyderne. Hjertelig latter og musikalske lyde såsom musik eller sang høres aldrig i denne by, undtagen ved kirkelige lejligheder hvor de gejstlige og deres menighed ofrer taktfaste hymner til deres guders ære, tillige med klare bønner og taksigelser.

Det er til gengæld ikke helt unormalt at høre skrig og jammer fra de forskellige huse i Etika, eller Underverdenen i det hele tage, for selvom sortelverne ikke selv kunne drømme om at give udtryk for andre følelser end foragt og vrede, så er det ikke en behagelig oplevelse for hverken indbygger eller slave at begå fejltagelser, hvis disse vel at mærke bliver opdaget. Der er derfor ingen som lader sig mærke med noget, når der lyder hyl og gråd fra et af de huse som de passerer på deres vej.

Etikas bazarers beliggenheder differerer, alt efter hvilket marked der er tale om. Både de mere velstående bydele såvel som de nedre og fattigere kvarterer, har deres egne markeder, hvor alskens ting og sager bliver solgt i vidt varierende kvaliteter og kvantiteter. Boder er, som for de fleste andre folkeslag, stederne hvor de mindre etablerede høkere, og de slaver som har fået anvist denne rolle på en families vegne, sælger deres varer. Ligesom i de fleste andre byer har de købmænd, som virkelig har noget at byde på, et handelshus hvor de afsætter deres artikler. Den eneste undtagelse der bekræfter reglen er slavemarkederne som, ganske vist, ofte afholdes et bestemt sted på markedet, hvor ”varerne” vises frem og sælges, men som ikke udbyder fra en eksakt butik. Der findes ikke den ting på overfladen, som ikke også kan købes under jorden, selvom visse genstande naturligvis er i langt højere kurs end andre.

I midten af Etikas bazar står der en statue af [[Zurathil Naedrozir]], som ifølge en legende var sortelvernes første kejserinde, og skuer ud over byen.

Lige bag statuen ligger [[Moderens Hjerte]], Fanabinas sortelviske hovedtempel.