<title>Ny Ravnstad</title>
<author>Jesper Kristiansen</author>
<timestamp>2011-02-15T17:47:28Z</timestamp>
<text>&apos;&apos;&apos;Ny Ravnstad&apos;&apos;&apos; er en lille bondeby i [[Ravnsburg len]], som blev grundlagt i år 5 [[e.D.]], da landsbyen [[Ravnstad]] blev gjort ubeboelig af et jordskælv, som muligvis var forsaget af [[dværg|dværgenes]] minedrift under byen, eller måske som følge af den hektiske magiske aktivitet som hersker i området.

Den lille flække har efterhånden fået sig et vist ry i resten af [[Vestlenet]], men ikke for det gode: Det er en kendt sag, at [[sortblodsvæsener]] og [[elver|elvere]] er hyppige, og ikke altid lige venligtsindede, gæster i bygden, og skønt byen længe har været [[Hubert von Clauen|Hubert von Clauens]] ejendom, har han kun vist en ringe interesse i den – faktisk så ringe, at han synes at have overladt Ny Ravnstads indbyggere mere eller mindre til dem selv. Dette har medført at Hendes Hellige Majestæt, dronning [[Tirri Narabond]], har overdraget ejerskabet af den lille by til hendes garde,[[Det Sorte Kors]], i håb om at de kan sætte skik på området.

Hverken handel eller håndværk florerer på nogen måde i landsbyen, men til gengæld blomstrer de akademiske aspekter af Ny Ravnstad i en grad, som synes næsten absurd for så tyndt befolket en stad. Magikere af alle slags er at finde i selve byen og i dens omegn, og der er mange, om end ikke synderligt pompøse, boglige uddannelsesmuligheder i den lille flække.

En af grundene hertil er blandt andet, at hverken [[Narabonds Lov]] eller [[Magiens Cirkels vedtægter]] håndhæves særlig meget i Ny Ravnstad, så magikere der føler sig fristet til at eksperimentere med ulovlig magi har her fundet et fristed fra [[Cirklen|Cirklens]] evige indblanding.</text>
<copyright>Ny Ravnstad</copyright>
