{{title:Almedes}}
{{author:Laura Holmegaard}}
{{timestamp:2010-01-15T15:15:41Z}}
{{copyright:Almedes}}
'''Almedes Akademi''' blev stiftet i år 1292 [[e.J.]] af Tarkin [[Dorovian af Hetenza]], som ønskede at etablere et uddannelsessted for [[Tharkien|Tharkiens]] bedste tropper.

Oprindeligt var det planlagt, at skolen skulle have været bygget i [[tarkin|tarkinens]] egen provins, men Dorovian skiftede brat mening og bekendtgjorde, at akademiet i stedet burde ligge i [[Alvonsaria]], hvor læreanstalten [[Meda]] allerede var oprettet. Under talen fik storfyrsten også diskret insinueret, at det måske kunne inspirere byens befolkning til at begynde at bidrage med nogle bedre tropper til flåden. Denne vittighed blev startskuddet til to-og-tredive års skænderier og udvekslinger af beskyldninger mellem Hetenza og Alvonsaria, hvor storfyrstens bysbørn fik et standhaftigt ry for stædighed og Alvonsarias indbyggere et for nærtagenhed, indtil Dorovian trak sig tilbage fra politik og hans søn, [[Arthos af Hetenza]], overtog hans post som fyrste af sin fødestat og fik manet stridighederne i jorden.

Almedes ligger lige ned til vandet, og ved indskrivning på akademiet får enhver elev muligheden for at vælge imellem at skulle modtage en uddannelse som kriger til lands eller til vands. Vedkommendes undervisning former sig dernæst efter valget, selvom al basis for kamp i enhver situation bliver dækket med samtlige elever.

Undervisningen på Almedes inkluderer blandt andet kommunikation, pleje af heste og/eller skibe, ridning, rustnings- og våbenvedligeholdelse, sejlads, strategi, turneringskamp og de fleste slags våbenbrug.