{{title:Sankt Arions Akademi}}
{{author:Laura Holmegaard}}
{{timestamp:2011-01-18T14:12:46Z}}
{{copyright:Sankt Arions Akademi}}
'''Sankt Arions Akademi''' er en troldmandsskole, som ligger i [[Nordlenet]].

====Oprindelse====
Skolen blev grundlagt af [[Hertug]] [[Erik Oldenvang]] af [[Nordlenet]] i år 1443 [[e.J.]]. Det var [[stridsmager|stridsmageren]] [[Urn Alrune]], som var kaptajn i hertugens hær, der inspirerede Erik Oldenvang til at oprette en skole for krigselementalister, fordi kaptajnen selv udmærkede sig så meget i kamp.

[[Urn Alrune]] blev indsat som [[forstander]] for skolen og er siden blevet omtrent lige så berømt for sin undervisning som for sine heltegerninger som soldat.

Skolen ligger to timers ridt fra [[Løvenborg (Nordlenet)|Løvenborg]] nær grænsen til [[Vildmarken]], da den ønsker at undgå spionage foretaget af [[Emyr]] eller [[grønhud|grønhuderne]].

====Ejerskab og optagelse på akademiet====
Ved skolens grundlæggelse kunne enhver nordlensk mand eller kvinde under 25 år søge optagelse og var sikret både undervisning, kost og logi, indtil vedkommende kunne betragtes som uddannet [[elementalist]]. Derefter skulle mageren som betaling tjene 10 år i Hertug Oldenvangs hær, og når denne værnepligt var overstået, ville vedkommende kunne fortsætte sine studier på skolen for ét års yderligere tjeneste per skoleår.

Da Hertug [[Thorin Rahr]] overtog efter Hertug Oldenvang i år 4 [[e.D.]], arvede han også magerskolen sammen med embedet. Hertug Rahr foretog visse ændringer, blandt andet at man nu kun betaler seks års tjeneste i hertugens hær for undervisningen, men til gengæld også må punge ud med 400 skilling for at blive indskrevet på skolen og siden 200 skilling mere per år.