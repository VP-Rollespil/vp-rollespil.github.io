{{title:Elementernes Katedral}}
{{author:Laura Holmegaard}}
{{timestamp:2009-10-25T08:04:18Z}}
{{copyright:Elementernes Katedral}}
'''Elementernes Katedral''' er det største tempel dedikeret til [[Tara]] i [[Lenerne]], i hele [[Niraham]] kun overgået i størrelse af [[Magiens Katedral]] i [[Tharkien]].

Katedralen ligger i den nordøstlige del af byen [[Ravnsburg]] i [[Vestlenet]]. Den blev påbegyndt i år 2 [[e.D.]] og stod færdig i år 4 e.D., bygget med mere magi end håndkraft. Klosteret, som er en del af kirken, var færdigt i år 5 e.D. og er det største kloster for Tara i verden.

Elementernes Katedral er især berømt for sin afspejling af Taras mange aspekter. Søjlerne, som holder kirkens mægtige tag oppe, er stalagmitter, som skyder op fra kirkegulvet mellem rislende strømme af vand, som gennemløber hele kirkens stengulv. Taget over alteret er åbent, og på alteret brænder en mægtig flamme, der svæver i den fri luft over en søjle af sten, der rejser sig fra en sokkel omgivet af vand. Og på trods af luften, som strømmer ind i kirken gennem både taget og vinduerne, er temperaturen i kirken altid behagelig - lun om vinteren og kølig om sommeren.

Katedralens [[kirkefader]] er Alan Gudrunssøn, men den er også hovedsæde for Taras [[ærkebiskop]] af Lenerne, [[Cael Alanor Niadien]].