{{title:Sandhedens Bastion}}
{{author:Laura Holmegaard}}
{{timestamp:2009-10-28T18:48:37Z}}
{{copyright:Sandhedens Bastion}}
'''Sandhedens Bastion''' er et tempel dedikeret til [[Gasnian]], som ligger i den [[Zara'bash|zarabinske]] storby [[Badra]].

Kirken er i og for sig Zara'bashs vældigste skat, for som den største kendte samling af skrifter i hele [[Niraham]] er bygningen, eller rettere dens indhold, en kostbarhed, hvis brugsværdi er uberegnelig. Såfremt disse værker nogensinde skulle gå til, ville de ikke kunne tilbagekøbes for alt guld i hele landet, for mange af tomerne, som opbevares på hylderne i dette gigantiske bibliotek, er både de oprindelige skrifter, og for nogles vedkommende det eneste eksisterende eksemplar af den pågældende tekst.

Man siger om biblioteket i Badra, at det bevogtes mindst lige så godt som sultanens eget palads.

Det er også byens største indtægtskilde på mange måder: Hver eneste pilgrim, som ønsker at besøge Sandhedens Bastion bliver afkrævet en vis sum penge, før han får lov til at betræde templet eller biblioteket – al denne beskyttelse af de dyrebare bøger har jo sin pris, så det er kun retfærdigt, at de som tilbeder Gasnian og visdommen bidrager til at bevare dem med et beskedent beløb, hver gang de færdes i [[Visdommens Herre|Visdommens Herres]] vigtigste tempel.

Templet er heller ikke kun en seværdighed, som gæster i Badra nødig vil gå glip af, men også inspirationskilden til de mange håndværkere, der beskæftiger sig med de værker, der befinder sig bag templets mure. Adskillige af byens indbyggere er nemlig holdt i brød af netop Sandhedens Bastion, i og med at det er et kæmpemæssigt og omfattende arbejde at fremstille al det pergament, det blæk og de fjerpenne, som skal til for at kopiere samtlige værker derinde, foruden selve kopieringsarbejdet samt indbindingen af bøgerne derefter, og slutteligt salget af dem til højestbydende.

Akademier og klostre fra nær og fjern bestiller deres skrifter fra biblioteket i Badra, hvis de ellers har råd, og på grund af den massive efterspørgsel på publikationerne fra Sandhedens Bastion er det meget let at få arbejde i byen, hvis man er skriftklog.