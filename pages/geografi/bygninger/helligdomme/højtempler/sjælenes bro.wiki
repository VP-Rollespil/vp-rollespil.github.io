{{title:Sjælenes Bro}}
{{author:Laura Holmegaard}}
{{timestamp:2011-01-24T10:17:48Z}}
{{copyright:Sjælenes Bro}}
'''Sjælenes Bro''' er [[Burania|Buranias]] højtempel på [[Højsletten]] og hovedsæde for menneskernes [[ypperstepræst]] for Burania: [[Graa]]. Kirken ligger i det sydlige [[Hakandistriktet|Hakandistrikt]] og er bygget op på et fundament af golde klipper ude i ørkenen.

Sjælenes Bro er det eneste højtempel, som der ikke er skudt en by op omkring, hvis man altså ser bort fra den nekropol, der ligger som en integreret del af kirken. Mange kommer til Sjælenes Bro for at finde fred, inden de skal dø, selvom de ikke nødvendigvis er Buraniatro, og til sidst bliver deres kroppe enten kremeret eller begravet i et af de utallige mausoleer, som ligger omkring kirken.

En stor del af Sjælenes Bro er indrettet til beboelse både med private kamre til de rige og fællessovesal til de fattige, hvor gæsterne kan bo, mens de besøger højtemplet. Det er naturligvis ikke gratis at opholde sig i Sjælenes Bro, men folk fra hele [[Niraham]] betaler gladelig for at kunne sove, spise og bede sammen med de Buraniatro [[gejstlig|gejstlige]], der også hjælper dem med at afslutte deres jordiske gøremål og med at affinde sig med deres forestående rejse til [[Aferheim]].

Der er også en kæmpe hospitalsfløj i Sjælenes Bro, hvor nogle af Nirahams bedste læger praktiserer. Folk, som er uhelbredeligt syge, søger ofte herhen for at få fred i deres sidste tid og for at få lindret deres smerter inden overgangen til deres guderige, men mange finder også helbredelse her og kan forlade Sjælenes Bro igen med den taknemlige viden, at deres død endnu ikke er rettidig, og at de derfor har flere gode år foran sig, inden de skal fare til deres [[guderige|guderiger]].

====Se også====
*[[Burania]]
*[[Stilhedens Sale]]
*[[Graa]]
*[[Hakandistriktet]]