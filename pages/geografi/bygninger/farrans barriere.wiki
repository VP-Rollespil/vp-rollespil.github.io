{{title:Farrans Barriere}}
{{author:Laura Holmegaard}}
{{timestamp:2009-10-29T11:18:10Z}}
{{copyright:Farrans Barriere}}
'''Farrans Barriere''' er [[dværg|dværgenes]] stærkeste forsvarsværk, som ligger mod grænsen til [[Rustbjergene]] i det nordlige [[Darconien]]. Navnet betegner både den enorme mur, som er blevet udhugget af selve bjergene, og de tilhørende fæstninger, som er bygget ind i muren.

Forsvarsværket blev designet og påbegyndt i år 1374 før [[Jarco]] af den legendariske arkitekt og stenhugger Farran Stålryg, som hurtigt lagde navn til bygningsværket i folkemunde, skønt det egentlig skulle have været opkaldt efter den daværende højkonge af Darconien, Dragur Sortstålsøkse.

Det er stadig tadition, at alle ungdværge fra de større byer i Darconien (især [[Runernes Hal]], [[Djorkas Sale]] og [[Vilddrags Herd]]), som har modtaget tyve års læretid i hæren, bliver sendt til Farrans Barriere for at prøve deres nyhvervede evner af i rigtig kamp. For selvom [[Skrotum]] først erklærede Darconien krig for omtrent ti år siden, har [[grønhud|grønhuderne]] alle dage i større eller mindre grad forsøgt at trænge forbi fæstningsværkerne og ind i Darconien.

I daglig tale kaldes Farrans Barriere ofte blot for "''Farranbar''" blandt dværgene.