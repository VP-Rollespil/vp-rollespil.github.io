{{title:Hakandistriktet}}
{{author:Laura Holmegaard}}
{{timestamp:2010-06-14T06:12:38Z}}
{{copyright:Hakandistriktet}}
'''Hakandistriktet''' er det sydvestlige område på [[Højsletten]]. Det strækker sig syd fra [[Ommosaidistriktet|Ommosai]] langs med [[Tharkien|Tharkiens]] bjerge og dale til den [[Zara'bash|zarabinske]] ørken, som grænsen så følger østpå.

Bjergene, som skyder op fra bag Tharkiens grænser og ind i Hakan, er en af provinsens hovedtræk. Nok er der visse metalforekomster, noget jern, sølv og endda noget guld her, men det vigtigste er nu engang de store marmorbrud. Herfra leveres de sten, som enhver kirke på Højsletten med respekt for sig selv er bygget af.

I en dal blandt de høje tinder ligger [[Djorka|Djorkas]] højtempel, [[Søjlernes Hal]]. Bygget af det bedste materiale, de omkringliggende stenbrud kan forsyne, er Søjlernes Hal et arkitektonisk værk i særklasse, hvor skiftende farver af mineralrigt marmor er brugt til at give en følelse af liv og bevægelse i et ellers tungt bygningsværk.

Indbyggerne i distriktets hovedstad, [[Gareion]], er da også stolte over at have leveret både marmoret til højtemplet og til stadighed mad til gejstligheden. Fåre- og gedehyrder er der nemlig mange af i området, da klovdyrene er nogle af de få væsener, der kan klare sig i dette terræn.

I det sydlige Hakan begynder ørkenen, og den fornemmelse af tomhed og fred, som de fleste føler, når de står og ser ud over sandbakkernes udtryksløse landskab har fået [[Burania|Buranias]] gejstlighed til at placere hans højtempel, [[Sjælenes Bro]], her.

Sjælenes Bro er det eneste højtempel, som der ikke er skudt en by op omkring, hvis man altså ser bort fra den nekropol, der ligger som en integreret del af kirken med utallige imponerende og samtidigt dybt nedtrykkende mausoleer. Der er også en kæmpe hospitalsfløj i Sjælenes Bro, hvor alle de, som er uhelbredeligt syge, søger hen for at få fred i deres sidste tid og en god overgang til deres guddommes riger.