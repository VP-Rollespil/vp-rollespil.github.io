{{title:Ariovardistriktet}}
{{author:Laura Holmegaard}}
{{timestamp:2010-06-14T06:05:44Z}}
{{copyright:Ariovardistriktet}}
'''Ariovardistriktet''' er det nordøstligste område på [[Højsletten]]. Denne egn er især præget af skove, hvoraf den største er [[Rianvid]], og nogle forekomster af brunjernsten mod nord.

Skovene er af blandet natur af den simple årsag, at de delvis er opstået kunstigt. Da stedet skulle vælges, hvor [[Ragil|Ragils]] højkirke, [[Basilikaen]], skulle ligge, valgte den daværende menighed ved afstemning at lægge den i nærheden af de malmforekomster og de brændselskilder, der er så essentielle for smedehåndværket. Samtidig besluttede [[Sissianna|Sissiannas]] tilbedere at lægge deres højkirke, [[Fruens Rosengård]], et sted, hvorfra de kunne pleje, beskytte og generelt være i kontakt med den natur, som deres gudinde priser så højt.

Der opstod naturligt nok hurtigt konflikt mellem de to kirker, som henholdsvis ville fælde og beskytte skoven.  Efter en periode, hvor noget nær åben krig truede, indgik man et kompromis: For hvert træ, som fældes i Ariovar, skal man plante et nyt, og man må ikke fælde et træ, før det var fuldvoksent.

Selvom ingen af parterne syntes godt om dette kompromis og stadig ikke gør det, var det i begges interesse i det lange løb. De Ragiltroende, der fra deres hovedsæde, [[Grantvar]], for længe siden ville have drevet rovdrift på skoven i deres utålmodige behov for nyt brændsel, ville nu stå i et goldt og øde landskab uden noget at komme i essen. Skoven får samtidig ved fældningen af de største træer og plantningen af nye en mulighed for konstant fornyelse, og de Sissianatroende fra [[Rianel]] planter alle slags træer fra alle verdenshjørner i skoven i et forsøg på at gøre egnen til den perfekte hyldest til [[Skovens Frue]].