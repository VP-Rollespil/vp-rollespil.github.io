{{title:Stormshede len}}
{{author:Laura Holmegaard}}
{{timestamp:2009-09-18T15:40:53Z}}
{{copyright:Stormshede len}}
[[Fil:Stormshedes_len.jpg|thumb]]
'''Stormshede len''' er nabolen til [[Goldberg len]], [[Fyrreborg len]] og [[Vinterburg len]], og har desuden også grænser til såvel [[Santillia]] som til [[Roul-Assin]].

Lenet består primært af heder, moser, nogle marker og desuden en smule skov, som vokser op ad bjergsiderne og over grænsen til [[rouler|roulernes]] og [[grønhuderne|grønhudernes]] riger.

Befolkningen er for flertallets vedkommende bønder eller tørvegravere, men også håndværkere, handelsfolk og krigere er at finde i de tre byer på heden, som har opnået en størrelse der gør dem nævneværdige. 

Stormshede len, som i alle andre dele af [[Narabonds rige]] er omtrent lige så berygtet for sine hyppige dæmonproblemer, som [[Sydlenet]] er for sin tåge, har i lang tid ligget i strid med sit naboland mod øst, og forholdet mellem roulerne og [[lener|lenerne]] har mildest talt været elendigt.
Bemærkelsesværdigt nok har de to egne ganske vist aldrig ligget i strid af verdslige grunde, men derimod næsten udelukkende af spirituelle. Fejden mellem Stormshede og Roul-Assin betragtes af mange andre folkeslag i [[Niraham]] som et lysende eksempel på hellig krig, selvom ingen af de to lande officielt har udæsket det andet, og i langt de flestes øjne er det lensmændene, som er de retskafne forkæmpere for alt hvad der er sandt og højhelligt.

Striden begyndte allerede i få år efter Roul-Assins grundlæggelse i 767 [[e.J.]], da det kom frem, at roulernes religiøse overbevisninger afveg i unægtelig stor grad fra de øvrige menneskelige folkeslags. Ifølge Stormshedes egen nulevende befolkning, så påtog deres forfædre sig det ædle hverv, at værne om [[guderne|de Ti Sande guders]] tro, og i særdeleshed troen på Lenernes høje beskytter, [[Skaberen]] [[Nimar]], ved at bekæmpe de ugudelige kættere i Roul-Assin mand for mand, og ikke blot ved hjælp af deres våben, men også ved at nægte handel og omgang med det nyetablerede land i det hele taget.

Da det kom til regulære grænsestridigheder vandt og tabte Lenerne og Roul-Assin omtrent lige meget, og efterhånden gik det også op for begge folk, at de ikke havde råd til at bekrige hinanden eller til at gengælde gamle krænkelser, når hver kampdygtig mands familie samtidig var afhængig af hans arbejde hjemme på gården eller i værkstedet. Hvad angik den forsøgte handelsblokade, så vandt lenerne ikke på anden måde, end at deres fjendtlige gestus i hvert fald harmede roulerne, men ikke rørte dem det fjerneste ud over rent symbolsk.

I flere hundrede yppede de to områder kiv, og deres fejde brød ud i regulær krig i 1366 e.J., da Kong [[Groatosk]] af Roul-Assin forsøgte at underlægge sig [[Nordlenet]] og dets tilstødende territorier, deriblandt Stormshede. Midt i denne turbulente krigstid siges sagnet om [[Frederik Storm]] at være opstået i byen [[Lindsborg]], men det var ikke nok til at dulme gemytterne. Først i 1405 e.J. hvor Groatosk måtte abdicere på grund af sin utroligt høje alder, og landets marsk, [[Aerek]], kronedes som konge, endte krigen.

Kong Aereks første gerning som monark var nemlig at sluttede fred med Lenerne ved at afgive sin kongetitel for at sværge troskab til Kong [[Filip I Narabond]], der til gengæld belønnede Aerek med titlen som hertug af Nordlenet. I samme forbindelse afsvor Hertug Aerek også sin druidetro, og konverterede til de Ti Sande guder.

Herefter var freden mellem de to lande officiel, men ikke desto mindre vedblev de fleste lensmænd at nære mistro til roulerne som, på trods af Aereks omvendelse, vedbliver at dyrke naturen som en guddom og at lade [[druide|druiderne]] fungere som spirituelle overhoveder for landet. Da en [[dæmonolog]] ved navn [[Kalan]] begyndte at hærge i Roul-Assin i 1412 e.J., måtte landets beboere flygte ud i Lenerne, men de blev ikke lige så vel modtaget som de kunne have håbet, grundet lensmændenes mistænksomhed overfor roulernes kætterske religion. Mangen bitterhed blev affødt heraf, for roulerne, der nu også var blevet lenere siden deres konges troskabsed til Kong Filip I, følte sig diskrimineret og forfulgt (hvilket de jo også blev).

Beboerne i Stormshede var glade for, at roulernes ubehagelige besøg blev tilendebragt, da det endelig lykkedes en mand ved navn [[Mardo]] at genindtage [[Roulon]], næsten 30 år efter strømmen af flygtninge fra Roul-Assin begyndte at pible ud i Lenerne. Mindre glade var de til gengæld, da den druidetro Mardo blev udnævnt til marsk af Roul-Assin, efter at have svoret troskab til Kong [[Wilhelm Narabond]], den afdøde Kong Filips I søn.

Nu om dage er Stormshedes forhold til nabolandet nogenlunde, idet lenets nuværende stormænd gør deres bedste for at opretholde et aimabelt forhold til Roul-Assin, især i de egne som grænser direkte op til druidernes rige. Det er dog svært at begrave gammelt nag, og for almenmand er det rimelig ligegyldigt, om lensmændene og roulerne kan enes med hinanden eller ej, så de gør sig ikke ligefrem umage for at komme overens med deres naboer.

Stormshedes hovedstad er byen [[Lindsborg]].