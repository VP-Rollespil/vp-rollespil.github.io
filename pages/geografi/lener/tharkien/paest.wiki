{{title:Paest}}
{{author:Laura Holmegaard}}
{{timestamp:2009-10-21T17:16:57Z}}
{{copyright:Paest}}
'''Paest''' [udtales Pa-EST] er en af [[Tharkien|Tharkiens]] seks største havnebyer. Den ligger i den nordvestlige del af [[Den Tharkinske Bugt]] og er berygtet for at have det mest usikre farvand i hele bugten.

Selvom der i Tharkien hersker en streng lov imod pirateri, er Paests sømænd ikke desto mindre kendte for at være en bande udisciplinerede pirater, der ikke går af vejen for at snuppe et handelsskib eller to ude i Den Tharkinske Bugt eller på [[Det Tharkinske Hav]], før de så søger tilbage til Paests sikre farvande. Her patruljerer Fyrst [[Markal af Paest|Markal af Paests]] egen flåde nemlig, og selvom de øvrige fyrster sikkert gerne ville blande sig, har de ingen rettigheder til at brase ind på hans område.

Der går rygter om, at piraterne lader Fyrst Markal få stor del i tyvekosterne, hvilket synes at kunne forklare fyrstens kun ringe forsøg på at sætte en stopper for kapringerne.

Handlen i Paest blomstrer i fulde flor, for her kan alt købes og afsættes, lige meget hvor varerne så end kommer fra. Også mere lyssky færdigheder som gode skriveevner og et øje for at kunne forfalske forskellige dokumenter omsættes ofte i Paest, for her er kan man også få hvad som helst på skrift for den rette betaling.

Også nattelivet i Paest er vidt berygtet, og det er ikke ligefrem turisme, som denne stad tjener mest på, for det er en kendt sag, at det kan være rigtig farligt at færdes i Paests gader efter mørkets frembrud, især hvis man har fået sig en lille en til halsen på et af byens mange værtshuse.