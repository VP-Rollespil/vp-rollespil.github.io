{{title:Himmelbjerget}}
{{author:Laura Holmegaard}}
{{timestamp:2010-06-16T10:29:44Z}}
{{copyright:Himmelbjerget}}
'''Himmelbjerget''' er [[Traegonn Sletten|Traegonn Slettens]] religiøse centrum og ligger meget passende midt på steppen. Det kaldes også for ''Åndebjerget'' eller ''Forfædrenes bolig'', fordi det er hertil, at de fleste traegonnske [[sjæl|sjæle]] valfarter efter deres legemes død.

Bjerget er omgivet af en tåge så tæt, at det er umuligt at se toppen på noget som helst tidspunkt af året, men det er sikkert og vist, at der er en kilde deroppe, for adskillige floder løber ned ad bjergets sider og videre ud på sletten. Traegonnerne betragter også kildevældet som helligt i sig selv, da det ifølge deres historie er herfra, at livet udsprang i tidernes morgen.

Himmelbjerget er hovedsæde for treenigheden og Traegonns stammers [[Himmelbjergets højråd|højråd]]. Dette råd består af de tolv største og mægtigste klaner på sletten, hvoraf [[Skyggesjakalens stamme]], [[Gråulvens stamme]], [[Snerypens stamme]], [[Hulebjørnens stamme]], [[Ørkenlossens stamme]], [[Nattehingstens stamme]], [[Sletteørnens stamme]] og [[Soltranens stamme]] er de mest berømte.

Hvert andet år samles [[gesandt|gesandterne]] for hver eneste af slettens stammer, og i nogle tilfælde også disses stammefæller, på Himmelbjerget ved midsommer for at diskutere Traegonns fortid, nutid og fremtid, for at lade højrådet afgøre stridigheder, som ikke kunne løses internt, for at uddele territorier og for at hylde [[ånd|ånderne]], naturen og [[Skygge|Skyggerne]], så de fortsat vil holde hånden over [[traegonner|traegonnerne]].

Foruden at være skueplads for dette møde har Himmelbjerget også andre vigtige funktioner. Alle traegonnske magikere skal på et eller andet tidspunkt i deres liv, hellere før end senere, besøge bjerget og vise deres respekt for de mange af forfædrenes ånder, som lever her. Desuden er det på Himmelbjerget, at [[sjælevogter|sjælevogterne]] bliver oplært, så når en ny [[sjælekalder]] skal bruge en beskytter, er det her, at denne skal findes.