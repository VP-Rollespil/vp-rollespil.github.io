<title>Ork</title>
<author>Laura Holmegaard</author>
<timestamp>2009-09-18T15:00:50Z</timestamp>
<text>====Orkracen====
&apos;&apos;&apos;Orkerne&apos;&apos;&apos; blev skabt af [[Fanabina]] for 35,000 år siden eller ifølge dem selv af [[Gorrum]]. Der er meget delte meninger om, hvordan de store [[grønhuderne|grønhuder]] kom til verden, men kun imellem tilbederne af [[guderne]] og orkerne selv.
Orkerne mener selv, at de er den første race, som Gorrum skabte, mens alle andre betragter dem som Fanabinas mislykkede skaberværk.


=====Udseende=====
Orker er høje skabninger med en betragtelig muskelmasse, som kun bliver større med årene.
Deres hud er grøn i forskellige nuancer, og den mest almindelige er mørkegrøn, selvom nogle få individer også ligger lige på grænsen til grumset grågrøn.

En orks ansigt er ofte firkantet med fremspringende kæbeparti og pande, og underkæben er skudt langt frem for at gøre plads til den betragtelige mængde tænder, som en ork har i munden. Det er sjældent at der rent faktisk er plads til orkens store hjørnetænder inde bag læberne, så de ender ofte med at stikke frem til fri beskuelse, hvilket overhovedet ikke generer orkerne, der blot ser en fordel i at de andre racer finder synet af grønhuderne skræmmende.

Orker går for størstedelens vedkommende klædt i masser af pelse, huder og rustning. De kommer fra en egn hvor kulde og sult er den mest dødbringende fjende, man kan opstøve, og de har behersket dette område i årtusinder. Deres påklædning er fornuftigt og helt igennem i stand til at modstå de storme og det baske terræn, som [[Rustbjergene]] består af. Dette indebærer blandet andet, at det ekstremt sjældent, at man finder en ork, som ikke på det nærmeste er dækket fra top til tå i metal og læder: Kamp både indbyrdes, mod dværgene og mod menneskene gør det nødvendigt for grønhuderne at beskytte deres legemer imod sværd og pile, og de er alle som en klar over, at man kan risikere at få et sværd i maven lige meget hvor man befinder sig og blandt hvilket folk.

Hvad angår deres rustninger har grønhuderne også en ubetvunget forkærlighed for plade- og læderbrynjer med motiver som skræmmer deres fjender, for orkernes krigstaktik bygger på styrke og frygt. Derfor er kreative dekorationer såsom pigge og kæder ikke ualmindelige på disse krigeres rustninger, ligesom de så sandelig heller ikke går af vejen for at vise deres guders tegn på deres udstyr, for hvilken fjende med bare en smule forstand ville ikke begynde at bæve ved udsigten til at skulle kæmpe mod en gruppe af Gorrums eller [[Thlarn|Thlarns]] tro tjenere?


=====Karaktertræk=====
Orker er primitive og ikke særlig gode til at handle med tanke på fremtidige konsekvenser. De lever i nuet, og der handler det om at regere. De fleste orker er noget nær frygtløse, og de viser respekt for kløgt og især styrke.

Orker har en naturlig tilbøjelighed til vold, og deres humor er særdeles ondskabsfuld sammenlignet med eksempelvis [[menneske|menneskenes]]. De har ingen sympati for svagere medlemmer af samfundet, men tror på at ydmygelse og tæsk kan få selv den mest skvattede ork til at mande sig op - og kan den ikke det, er den alligevel ikke noget værd.


=====Religion=====
Orkernes primære guddom er Gorrum, som de kalder [[den Mørke Alfader]]. Ifølge orkerne er det Gorrum, som har skabt [[Niraham]] og alle levende væsener, også de guder som menneskene tilbeder. De er Gorrums tjenere.

Nogle orker vælger også at tilbede Thlarn, som er Gorrums mest blodtørstige tjener, men de anerkender til enhver tid Gorrum som den øverste af alle guddommelige skabninger.

Meget få orker er veget helt bort fra tilbedelsen af Gorrum og Thlarn, og har i stedet vendt sig mod dragen [[Gorgoon]]. Disse orker er udstødte af samfundet, for de er kættere og forrædere imod selveste den Mørke Alfader.


=====Alliancer og fjendskaber=====
Lige siden orkerne for første gang strømmede op i Rustbjergene, har de ligget i krig med [[dværg|dværgenes]] folk. Tusind års kampe har trukket en nogenlunde definerbar skellelinje mellem deres nationer, men grønhuderne agter stadig at overtage [[Darconien]] en dag.

Også [[elver|elverne]] er orkernes fjender, for de lever i et frodigt og rigt land, som orkerne selv ønsker at gøre krav på. Grønhuderne har dog lidt så mange nederlag ved [[Eislonien|Eisloniens]] grænse, at de for nu lader sig nøje med deres Rustbjerge.

Orkerne ligger også i krig med menneskene, for deres lande grænser op til [[Vildmarken]], som er orkernes territorium. Menneskene har længe forsøgt at gøre krav på Vildmarken, og orkerne ligeså, men hver gang det ene folk får bygget en bastion eller landsby, kommer fjenden og jævner den med jorden, og evighedskrigen om Vildmarken fortsætter.

[[Goblin|Goblinerne]] er ikke orkernes allierede, men det nærmeste som orkerne kan komme på en forbundsfælle. I orkernes stammer lever der også ofte mange gobliner, for orkerne bruger dem som arbejdskraft, og til gengæld sørger de store grønhuder for, at langnæserne ikke dør af sult eller bliver ædt af en sulten bjørn.

[[Sortelver|Sortelverne]] er fra tid til anden orkernes allierede, men kun fordi de er mestre i at føre krig imod de højmagiske elvere, som altid flækker orkernes hære på langs med deres lynnedslag og magiske flammer. Når orkerne angriber Eislonien, er de glade for at have de magikyndige sortelvere med, men i alle andre henseender stoler de ikke på de mørke elvere over en dørtærskel.


=====Byer=====
Orkernes større byer ligger alle i Rustbjergene, men ud over de faste bebyggelser findes der også mange forskellige lejre, som er spredt rundt omkring i bjergene. Ingen andre end grønhuderne ser disse byer, for de ligger højt oppe i bjergene.

En orkby kan bestå af alt fra ti til hundrede runde hytter bygget af sten og tømmer. Hytternes tage er tækket med strå og siv, og dørene består for størstedelens vedkommende af skind, som kan snurres fast, og ligeså gør vinduerne – orker bruger ikke glas til deres byggeri, for dels er det særdeles svært at fremstille glas oppe i bjergene, og dels ligger det så absolut ikke til orkernes natur at kunne tage vare på skrøbelige ting. Gulvene i hytterne er bare stampet jord, men både sivmåtter og pelse bliver brugt som underlag og fungerer derved både som sidde- og sovepladser.

[[Orkhøvding|Orkhøvdingen]], og til tider også stammens spirituelle leder, er den eneste som har et egentligt møbel i sit telt – nemlig en stor stol af træ eller metal, udsmykket med både snørklede mønstre langs stoleryggen og armlænene, og meget gerne også et helt skind fra et eller andet stort dyr såsom en bjørn eller elg, der kan dække hele ”tronen”.

Høvdingens hytte står som regel lige i midten af byen, og ved siden af dette hus befinder den næstmest vigtig bygning i hele bebyggelsen sig: Forrådshytten. Denne hytte opbevarer stammens mad, og kun den af høvdingen udpegede kok, foruden stammens leder selv, har lov til at betræde den. I store bygder som har haft masser af fremgang er denne forrådshytte nogle gange blevet udbygget, og dette er et af de mest sikre tegn på en stammes trivsel, for i de barske Rustbjerge er det svært at finde så meget mad, at man ikke blot kan brødføde stammen på daglig basis, men også kan lagre overskuddet i en dertil indrettet hytte.

Gorrums alter ligger som regel lige ved siden af høvdingens hytte. Det er ofte en stor firkantet sten med trin op til, så præsten kan stå hævet over mængden og skue ud over den. Stenens overflade er mørk af tørret blod, og kranierne fra de største ofre bliver liggende for alterets fødder.

En orklejr som ikke er fastboende, er ofte bygget op af telte af skind og træ, som kan tages med, når orkerne flytter sig. Generelt bliver orkerne boende det samme sted så længe de kan og flytter først, når det er tvingende nødvendigt.

Lejrens telte er bygget op på nogenlunde samme måde som en bys hytter, og rundt omkring hænger også ofte stativer med skind, som er spændt ud for at tørre inden de kan garves, samt kød som er blevet saltet med det hvide mineral, som orkerne udvinder fra aflejringer i bjergene.

De fleste orkbygder har også en smedje – faktisk er det en af de første arbejdspladser, som bliver etableret, når en stamme slår sig ned et nyt sted.


=====Helte og legender=====
[[Gar]] [[Gorbit]] af Rustbjergene er Gorrums [[profet]], og den mest kendte af alle orker. Gorrum taler igennem ham, og på grund af dette er det lykkedes Gorbit at samle orkerne som folk i større eller mindre grad. Nu er han igang med at opbygge grønhudernes styrker, så de til sin tid vil kunne gøre krav på resten af Niraham, som Gorrum ønsker det.</text>
<copyright>Ork</copyright>
