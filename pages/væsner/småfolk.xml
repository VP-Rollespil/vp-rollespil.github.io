<title>Småfolk</title>
<author>Laura Holmegaard</author>
<timestamp>2010-01-05T14:34:34Z</timestamp>
<text>====Oprindelse====
&apos;&apos;&apos;Småfolket&apos;&apos;&apos;s skabelse er omdrejningspunkt for mange diskussioner blandt de lærde, men det er den udbredte mening, at småfolket blev dannet af [[Nimar]] uden en model omtrent samtidig med, at [[menneske|menneskerne]] blev skabt i [[Aram|Arams]] billede. Tekstsamlingen kendt som [[Adelheids Skrifter]] påstår på den anden side, at småfolket kom til umiddelbart efter [[elver|elvernes]] skabelse, og sidste men ikke mindst er der også den standhaftige teori om, at småfolk i virkeligheden er en blandingsrace af [[dværg|dværge]] og mennesker. Denne sidste tese er dog blevet afvist fra alle side, da én enkelt smutter måske nok kunne være hændt for to medlemmer af de pågældende racer efter for meget [[dværgesprit]], men død og pine ikke nok til at skabe et helt folk.


=====Udseende=====
Småfolk bliver, som deres races navn antyder, aldrig særlig høje. Størstedelen af alle voksne småfolk er mellem 1,50 og 1,70 cm, og de er næsten alle sammen kraftigt bygget, selvom sulet for nogles vedkommende først sætter sig rigtigt, når de forlader ungdommen og farer lidt mindre rundt.

Foruden deres ringe højde kan småfolk let genkendes på deres store, behårede fødder. De bruger hverken sko eller strømper, for det er enormt ubehageligt for et småfolk ikke at kunne føle sit underlag igennem sine fodsåler.

Småfolk er ikke i stand til at få andre former for skægvækst end bakkenbarter, men til gengæld vokser både deres fod- og hovedhår næsten tre gange så hurtigt som et menneskes. De fleste af de små væsener har mørkt eller rødligt hår som krøller. Helt lyst hår er meget sjældent blandt småfolk, og det betragtes som et varsel om en hård kommende vinter, hvis et småfolkbarn bliver født med lyst hår.

Eftersom de tilhører en helt igennem fredelig race, klæder småfolk sig uhyre sjældent i rustning. De holder af mageligt og praktisk tøj lavet af uld eller hør, men har også en enorm forkærlighed for det bløde og dyre fløjl. Næsten alle småfolkkvinder går i kjole med forklæde, for de er som regel alle sammen praktiske husmødre, som skal passe en stor husholdning, eller ved at blive lært op til jobbet af deres egen mor.


=====Karaktertræk=====
Småfolk er kendt for at være både dovne og angst, hvilket absolut ikke er forkert. De fortrækker dog selv at kalde sig ”magelige og forsigtige”. Småfolk hader hårdt arbejde og ufred, men uheldigvis for dem er de også uhelbredeligt nysgerrige, og ender derfor ofte alligevel i fedtefadet på den ene eller den anden måde.

Et andet udpræget karaktertræk ved de fleste småfolk er, at de er meget gavmilde. De har ikke behov for at skrabe store summe penge til sig, ligesom dværgene, men er glade, så længe de kan spise godt, sove i en blød seng og ikke behøver at knokle alt for hårdt. De elsker mad, men hader også at se andre væsener sulte, så selvom et småfolk ikke selv er helt mæt, vil det som regel dele sin føde med enhver, som er sulten (om end modvilligt).


=====Navne=====
Småfolk bliver som de fleste andre navngivet af deres forældre, når de bliver født. Mange familier har et bestemt sæt navne, som de giver til deres børn, men nogle gange er forældrene også lidt rebelske og kalder deres nyfødte noget, som ingen i familien har heddet før.

De fleste fornavne, som er populære blandt småfolkene, er korte, for sådan foretrækker de små dem. Navne stammer fra alle egne af [[Niraham]], men har ofte det fælles karaktertræk, at vokalerne o, i eller u indgår.

Maskuline navne hos småfolket lyder tit som menneskernes, men der findes også navne, som er udpræget småfolksk som f.eks. &apos;&apos;Mundi&apos;&apos;, &apos;&apos;Gomme&apos;&apos; eller &apos;&apos;Lub&apos;&apos;.

Feminine småfolksnavne ender tit på a, stammer fra naturen eller kan associeres med noget godt, f.eks. &apos;&apos;Emma&apos;&apos;, &apos;&apos;Lærke&apos;&apos;, &apos;&apos;Rose&apos;&apos;, &apos;&apos;Fryd&apos;&apos; eller &apos;&apos;Lykke&apos;&apos;.

Småfolkets efternavne siger som regel noget om den familie, som et individ stammer fra. Hvis familien har et bestemt hverv, som går i arv, bliver det ofte dens slægtsnavn, eller hvis en vigtig forfader har gjort noget specielt, opkaldes familien efter vedkommendes dåd. Også generelle træk ved familiemedlemmerne kan frembringe et efternavn. Eksempler kunne være &apos;&apos;Bryggers&apos;&apos;, &apos;&apos;Sødrøg&apos;&apos;, &apos;&apos;Tøndemave&apos;&apos; eller &apos;&apos;Sølvers&apos;&apos;.


=====Religion=====
De fleste småfolk tilbeder på grund af deres fredelige og magelige natur Nimar, men også Aram og [[Sissianna]] bliver værdsat af de spilleglade og musikelskende starutter.


=====Småfolk rundt omkring=====
Eftersom småfolket hverken har deres eget land eller er et folkeslag samlet under ét banner, bliver de fleste af dem simpelthen medlemmer af det menneskelige samfund, som de lever i, og betragter sig selv som [[paraver]], [[lener]], [[zarabiner]] osv. på lige fod med landets menneskelige indbyggere. Som regel bor de det samme sted i flere generationer og bliver derfor accepteret af deres omgivelser som ligeværdige medlemmer af samfundet, hvilket sjældent er tilfældet for andre ikke-menneskelige indbyggeres vedkommende.

Småfolket har heller ikke deres eget sprog, men de har til gengæld deres egne sange og legender, som går igen blandt småfolk overalt på pladen. De handler nemlig om de gode ting, som småfolk sætter pris på (mad, fred og ro, lykke og god pibetobak) og om småfolkelige helte, som enten har nedlagt [[trold|trolde]], fundet skatte eller været med til en konges taffel. For selvom småfolket ganske vist sjældent rent faktisk vover sig ud på eventyr, så elsker de at tale om det.</text>
<copyright>Småfolk</copyright>
