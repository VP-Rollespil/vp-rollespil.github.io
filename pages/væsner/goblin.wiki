{{title:Goblin}}
{{author:Laura Holmegaard}}
{{timestamp:2009-12-15T11:19:03Z}}
{{copyright:Goblin}}
====Goblinracen====
'''Goblinerne''' blev skabt af [[Fanabina]] for 35,000 år siden sammen med [[sortelver|sortelverne]] og [[ork|orkerne]]. Da deres skaber forbandede dem, spredte goblinerne sig i [[Niraham]], men størstedelen fandt snart ud af, at det var sikrest at følge orkerne op i [[Rustbjergene]].

Indenfor de seneste tyve år er der opstået en underart af goblinracen, som kaldes for [[Fisgurgoblin|Fisgurgobliner]]. De er på flere måder anderledes end deres små "fætre", men stadig en del af goblinracen.


=====Udseende=====
Goblinerne er små og spinkle skabninger af omtrent samme størrelse som et [[menneske]]barn på 10-12 år. Deres hud er grøn og ofte lidt lysere end orkernes, og de bliver sjældent særlig muskuløse, ligegyldigt hvor meget de knokler for at blive stærkere.

Deres næser og ører er meget lange og spidse, nogle helt op til tyve centimeter, og jo ældre en goblin bliver, desto mere flossede bliver dens ører.

Hvad goblinernes garderobe angår, så er det fuldstændigt umuligt at definere, hvad en goblin som regel går klædt i. Det lader faktisk til, at de grønne gnomer ifører sig hvad som helst, som de kan finde, stjæle eller få overrakt. De skelner ikke imellem god og dårlig stil, og de giver som regel også pokker i, hvilken størrelse tøjet har i forhold til dem selv.

De gobliner, som bor bjergene, iklæder sig ofte pels fra diverse dyr, alt lige fra egern til bjørne, for at holde varmen.

Gobliner bruger ikke smykker på samme måde som de øvrige racer, om end de sagtens kan se det værdifulde i en fin halskæde af sølv eller i en fingerring. Goblinerne ved bare, at hvis sådan nogle som dem går med smykker vil de enten blive (rettelig) anklaget for at have neglet prydelsen, eller de vil få det stjålet af nogle af deres egne artsfæller. Derfor er det hyppigere at støde på gobliner, som har smykket sig med fjer eller sten i en læderstrop, eller f.eks. har en lille kobberkedel hængende i en kæde om halsen som et halsbånd.

Det sker, at gobliner bærer rustning, men denne ligner ofte også noget, som de har pillet af et tilfældigt kadaver på en slagmark og er tit både bulet og skrammet.


=====Karaktertræk=====
Gobliner er meget intelligente og ondskabsfulde, men næsten alle spiller dumme og nuttede, fordi det er den letteste måde at overleve på.

Gobliner er onde helt ind i sjælden, men modsat orkerne lader de sig sjældent rive med af denne ondskab, når de er i selskab med de øvrige racer. De bander ikke af elverne eller sparker til en hjælpeløs menneskekriger på slagmarken, for deres overlevelse afhænger af, at alle andre ser dem som orkernes stupide arbejdsdyr.

Kun når en goblin er helt sikker på, at den allerede er gennemskuet, lader den sit sande jeg komme frem i lyset, men sjældent overfor mere end få ikke-gobliner.


=====Navne=====
Mange gobliner bliver ikke navngivet ved fødslen, men får senere hen i livet tit en betegnelse, som på en eller anden måde afspejler et fysisk eller psykisk karaktertræk, som f.eks. ''Gnalling'', ''Kortsnude'' eller ''Smisker''. Andre får navn efter noget, som de gør eller har gjort, som ''Tæske'', ''Sniger'' eller ''Krads'', mens nogle få også tager navn efter en fjende, som de har dræbt; oftest en anden goblin.

De gobliner, som bliver navngivet tidligt i livet af deres mor, ender som regel med at hedde noget i retning af ''Krat'', ''Knogle'' eller ''Blåbær'', fordi goblinmødre tit bare kalder deres unger noget af det første, som de får øje på efter fødslen, hvis de da ikke bare lige giver ungen et navn, som de selv har fundet på, f.eks. ''Urgle'', ''Memmi'' eller ''Grix''.

Under alle omstændigheder har goblinnavne sjældent mere end to stavelser, og der findes ingen familienavne. Kun gobliner, som enten får eller tager et efternavn, f.eks. ''Egerndræber'' eller ''Knoglekvaser'', har et sådan.


=====Religion=====
Det er de færreste gobliner, som gider spilde deres tid på religion. De sætter ikke deres lid til guderne, men foretrækker at klare sig selv.

Den eneste store undtagelse er [[Fisgur]], en goblin som åd en [[dæmon]] og derved selv opnåede guddommelige kræfter. Ham tilbeder flere gobliner, for de håber på en dag at blive ligesom ham.


=====Alliancer og fjendskaber=====
[[Dværg|Dværgene]] er goblinernes svorne fjender, for de to folk har i omtrent ti år udkæmpet en evindelig krig ved [[Farrans Barriere]] på grænsen mellem [[Darconien]] og Rustbjergene. Goblinernes konge, [[Skrotum]], har siden år 2 e.D. forsøgt at erobre dværgenes rige, men endnu uden held.

Orkerne er det nærmeste goblinerne kommer på en forbundsfælle. Goblinerne lever ofte sammen med de store grønhuder, hvor de fungerer som orkstammens spejdere og slaver mod til gengæld at få beskyttelse af de store grovbrianer.


=====Byer=====
Goblinernes egne byer bliver aldrig set af andre end dem selv, og fra tid til anden af et par orker eller sortelviske spejdere.

De huse. som ligger i Rustbjergene, er primært lavet af træ, skind og måske også ekskrementer, som tørres i solen for derefter at blive stablet oven på hinanden. De ligner små, runde hytter med stråtag eller pindeskure med skind spændt ud mellem stængerne, og der er som regel kun to værelser, hvis hytten overhovedet er delt op. Af og til har bygningerne også stenfundament, men dette er meget sjældent, eftersom goblinerne betragter det som for meget arbejde at slæbe sten, når de alligevel ikke skal bo det samme sted særlig længe.

Byerne er små klumper midt i bjergene og skovene og ligger gerne tæt på frisk drikkevand, men flere af dem kan flyttes med det samme, såfremt orkerne kommer vadende og tror, at de bestemmer. Når dette sker, pakker goblinerne i en fart, gerne inden de store grønhuder overhovedet når frem, eftersom Fanabinas mindste børn er kvikke nok til at have spejdere ude over hele området.


=====Helte og legender=====
Goblinerne er en meget spredt og uafhængig, og kun i Rustbjergene holder de sammen som et decideret folk. Kong Skrotum er blevet så kendt og frygtet i Rustbjergene og [[Vildmarken]], at goblinerne der rent faktisk lystrer ham og hans befalinger, for de tør ikke andet.

Den eneste rigtige goblinhelt, der nogensinde har eksisteret, er dog Fisgur. Han viste goblinerne, hvor langt man kan komme med mod, viljestyrke, omtanke og ædelyst, og Fisgurgoblinerne lever nu efter hans eksempel i håbet om at opnå lige så stor magt, som Fisgur gjorde.