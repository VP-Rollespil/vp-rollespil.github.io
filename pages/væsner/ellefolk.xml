<title>Ellefolk</title>
<author>Laura Holmegaard</author>
<timestamp>2010-09-17T07:43:13Z</timestamp>
<text>&apos;&apos;&apos;Ellefolk&apos;&apos;&apos; er kendt af de fleste af [[Niraham|Nirahams]] bønder og folk, som bor i tæt kontakt med naturen. I de fleste af denne slags samfund fortælles der historier om ellefolket omkring ildstedet om aftenen, for det er vigtigt, at børnene lærer, hvorfor og hvordan de skal undgå disse farlige væsener.

Ellefolk bor gerne i sumpområder, men også på heder og i skove. De bor indeni høje, hvorpå der vokser elletræer, og netop af frygt for at forstyrre ellefolket, foretrækker de fleste mennesker at lade disse bakker være helt i fred. I moserne, hvor elletræerne vokser i vandet, sover ellefolk dog også under deres rødder i stedet for i højene, hvorpå træerne vokser.

Alle ellefolk er meget legesyge og drilagtige, men de har onde hensigter. De gør alt, hvad de kan, for at lokke folk med sig så langt ind i skoven, at intet kan forhindre ellefolket i at tryllebinde personen og få vedkommende til at danse med dem, indtil han eller hun falder om af udmattelse. Dansen stopper først, når solen står op, men selv hvis man overlever svingommen, bliver man omtumlet og &quot;ellevild&quot; i lang tid efter, og måske gal i resten af sine dage.

På [[Norrland]], hvor der ikke findes [[elver|elvere]], er legenderne fra fastlandet blevet blandet sammen således, at både elvere og ellefolk går under denne betegnelse og betragtes som ondsindede, magiske skabninger.

Kvindelige ellefolk kaldes for [[ellepige|ellepiger]], og de mandlige for [[ellemand|ellemænd]].


----
[[Gejstlig|Gejstlige]]


Ellefolk i virkeligheden faldne [[nymfe|nymfer]], som ikke længere besidder [[Sissianna|Sissiannas]] og [[Lyane|Lyanes]] gunst. De er en af den form for faldne [[mirner|mirnere]], som bliver vist mindst opmærksomhed, på trods af at de er utroligt farlige for de lokale.

Heldigvis er en ellefolk bundet til de elletræer, som vokser på deres høj eller i deres sø, og så snart solen står op, er de nødt til at søge tilbage til disse. På denne måde er disse skabninger naturligvis ikke nær så dødbringende som mange andre faldne mirner, for de kan kun være aktive om natten under månelyset, og siden der er så megen overtro forbundet med dem, ved de fleste mennesker, som kunne risikere at møde ellefolket, godt, at de ikke skal bevæge sig alene ud i nærheden af høje eller søer om natten.</text>
<copyright>Ellefolk</copyright>
