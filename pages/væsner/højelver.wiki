{{title:Højelver}}
{{author:Laura Holmegaard}}
{{timestamp:2009-10-02T18:31:32Z}}
{{copyright:Højelver}}
En '''højelver''' er en ophøjet og tålmodig skabning, som elsker skønhed, fred og glæde. Højelverne er vogtere af visdommen, og de kender til mange hemmeligheder, især om [[magi]] og glemte sagn.


====Karaktertræk====
Denne afstamning af [[elver|elverne]] er ophøjede og stolte skabninger, som dyrker kunst for kunstens egen skyld, og som søger at forskønne verdenen med alle til rådighed stående midler. De er sofistikerede og filosoferende, og ligetil er de bevidste om dette faktum.

En højelver tåler sjældent at blive irettesat af medlemmer af de øvrige racer, og da slet ikke af de som er skabt af [[Fanabina]]. Deres afsky for [[sortblodsvæsener]] er nærmest instinktiv, og deres nedladenhed overfor de, som ikke forstår at værdsætte den skønhed og visdom, som man kan finde i [[Niraham]], er udpræget. Ikke desto mindre er højelvere, ligesom deres skovelviske brødre, først og fremmest skabt som fredelige og altruistiske væsener, om end de i højere grad end deres artsfæller er tilbøjelige til at føle retfærdig harme og til at reagere derpå.

Højelverne er meget stolte af deres kultur og værner den imod overgreb på samme måde, som skovelverne beskytter skoven. Ingen får lov til at betræde [[Eislonien|Eisloniens]], elvernes hjemlands, jord uden en god grund, og sortblodsvæsener bliver dræbt på stedet, såfremt at de forsøger at trænge ind på elvernes område. Herudover holder de godt på deres visdom overfor uvedkommende, men giver den gladelig videre til de, som de finder værdige til at modtage den.


====Udseende og påklædning====
Højelvere er af udseender ofte lyse i huden med klart farvede øjne. Som med alle andre racer er der dog undtagelser for denne regel, men fælles for både høj- og [[skovelver|skovelvere]] er, at de har høje kindben, markerede ansigtstræk og en aura af skønhed omkring sig, som kan få mennesker til at måbe, såfremt at de ikke er vante til den.

Højelverne lever ofte i de prægtige byer, som de har bygget af marmor og rosenkvarts blandt træerne dybt inde i Eisloniens skove. Dette kommer til udtryk i deres påklædning ved, at den ikke altid er så praktisk, som en skovelver måske ville kunne ønske sig den, men til gengæld fuldt ud giver udtryk for den kunstneriske sans for skønhed, som alle højelvere besidder. Store rober af rigt stof og lange kjoler med broderier er almindelige blandt højelvere, men ligeledes er også tunikaer i simpelt og elegant snit.

Højelverne er, i modsætning til skovelverne, ligeledes et kamporienteret folkefærd, og de højelviske paladiner og krigere bærer alle rustninger og sværd af både smukt og praktisk design.

Højelverne kan, rent udseendemæssigt, ofte adskilles fra skovelverne på baggrund af de kulører, som deres ansigtsmaling består af. De kølige blå, hvide og sølvfarvede nuancer er langt foretrukket af højelverne, ligesom disse farver også blot danner smukke og bløde snirkler omkring en højelvers pande, kinder og hals, hvorimod skovelverne ynder at bruge motiver fra naturen i deres sminke.


====Levevis====
De fleste højelvere lever i Eisloniens byer, skønt også få har bosat sig i [[Santillia]] eller [[Verdensskoven]], i så fald gerne for at isolere sig og få tid til sine studier, eller for at bidrage til forsvaret af de svindende skove.

Højelvere er gerne magelige og holder meget af komfort, men de er i stand til at tilsidesætte alle deres egne behov for elvernes eller gudernes bedste. Højelviske krigere kan udholde selv ulidelig smerte og ektremt ubehag uden at tabe deres mål af syne, for hver elver er altid beredt på at ofre sig for fællesskabet.


====Skovelvere og højelvere====
Højelverne kan ikke sige sig fri for at føle sig hævet over deres skovelviske artsfæller, men denne fornemmelse udspringer ikke af hovmod eller foragt.

Mange højelvere betragter skovelverne som børn, der ikke kan se verdens realiteter i øjnene, og derfor beskytter højelverne dem, så godt de formår, og lader skovelverne daldre omkring i deres skove, mens højelverne tager sig af de vigtige ting som politik og bureaukrati.
Dermed er det ikke sagt, at højelverne taler ned til deres skovelviske fæller eller behandler dem som skrøbelige glasfigurer, men de er parate til selv at tage det tungeste ansvar på deres skuldre, så skovelverne med deres langt mere sårbare natur kan slippe.

De holder gerne skovelverne væk fra politik, fordi det skovelviske folkefærd ikke altid kan være så nøgternt og praktisk, som højelverne har lært sig at være, og ligeså er det [[Måneklinge]]slægten, en højelvisk adelsfamilie, der har ansvaret for at vogte grænsen til Eislonien. For højelvere ''er'' bedre krigere end skovelvere - de skammer sig nemlig ikke nær så meget over hvert drab, som de må begå, selvom de sørger lige så meget over det.

Kun i én henseende er højelverne rendyrket diskriminerende overfor skovelverne, og det er, når det kommer til foreningen af de to folks blod. Hver gang en højelver gifter sig med en skovelver, vil deres afkom forøge antallet af skovelvere, men ikke højelvere. Det skovelviske blod er nemlig stærkest, og selvom begge arter er elvere, frygter højelverne alligevel at uddø med tiden, for kærligheden blomstrer jo, hvor den vil.

Derfor findes der en lov, som siger, at ingen adelig højelver må gifte sig med en skovelver. På denne måde forsøger elverne at bevare alle deres tre arter, for de har allerede set, hvordan [[vildelver|vildelverne]] næsten er forsvundet.