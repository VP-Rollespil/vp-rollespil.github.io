<title>Scitalis</title>
<author>Laura Holmegaard</author>
<timestamp>2009-10-16T11:54:07Z</timestamp>
<text>&apos;&apos;&apos;Scitalisen&apos;&apos;&apos; er en slange, som lever i varme områder af [[Niraham]]. Den er meget sjælden i de nordlige egne af pladen undtagen i [[Underverdenen]] og [[Darconien]], hvor der er varmere end på overfladen.

En scitalis lever hele sit liv med nær kontakt til en artsfælle. Når den udklækkes, finder den straks sammen med en af sine søskende af det modsatte køn, og haster derefter ud i verden i par. Hvis en scitalis er så uheldig, at der ikke er nogen mage til den, vil den forsøge at klare sig alene og at finde en anden enlig scitalis, muligvis en som har mistet sin mage, eller et andet par hvor den kan udfordre scitalisen af sit eget køn og tage dens mage, når modstanderen er død.
Enlige scitaliser lever sjældent længe, specielt hvis det er en han.

En scitalis avler sjældent mere end én gang i livet, for når hunnen har lagt sine æg, æder hun sin mage for at få kræfter, mens hun vogter over sin yngel. Når de små slanger så kommer ud af æggene, æder de deres mor, inden de bugter sig bort to og to.

Disse store slanger lever af alle slags byttedyr. Slangens savl er ætsende, men den kan ikke spytte det. Dette betyder dog, at en scitalis kan æde selv en elefant, for så længe den bare kan få kæberne rundt om dyrets fod, kan den ligge der i et par timer og vente på, at syren skærer igennem benet, så slangen kan sluge det.

Scitalisparrets jagtform er baseret på hvert af kønnenes egenskaber. En hunscitalis er gerne omtrent dobbelt så stor som hannen og meget stærk. Hvis hun får tid nok, kan hun kvæle et hvilket som helst dyr på Niraham, som trækker vejret, og det får hun som regel – det sørger hannen for.

Modsat hunnen er hanscitalisen meget farvestrålende, og når den bøjer sit hoved ned mod jorden og svajer frem og tilbage med det, bliver langt de fleste væsener hurtigt hypnotiseret af de mystiske dansende billeder på slangens hoved. Mens byttet således står fuldstændig lammet og betragter hannen, snor hunnen sin krop rundt omkring det og knuser knogler med sit hårde favntag. Hvis dyret ikke snart dør af sine kvæstelser, bliver det i stedet kvalt, og parret begynder at fortære det.

Det er historier om scitaliser, som har forvirret visse uoplyste bønder til at tro, at alle slanger kan hypnotisere folk.

En scitalis af hunkøn er som udvokset omtrent to meter lang, mens hendes mage sjældent bliver mere end én meter. Hunnens skæl er glinsende mørkegrå ligesom det meste af hannens, men bag på hovedet har hannen også nogle utrolig smukke og farvefulde optegnelser, som kan få enhver, der betragter dem i bevægelse, til at falde i en dyb trance.</text>
<copyright>Scitalis</copyright>
