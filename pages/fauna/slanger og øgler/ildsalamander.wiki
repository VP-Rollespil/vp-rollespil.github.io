{{title:Ildsalamander}}
{{author:Laura Holmegaard}}
{{timestamp:2023-11-03T20:08:20Z}}
{{copyright:Ildsalamander}}
[[Fil:Ildsalamander alt.jpg|thumb]]
'''Ildsalamanderen''' er en magisk øgle, som ynder at leve i så varme omgivelser som overhovedet muligt. Dette gælder f.eks. varme kilder, vulkaner, i [[Zara'bash|Zara'bashs]] ørken og i [[Darconien]] eller i [[Underverdenen]], hvor den kan finde på at lægge sig til hvile i smedenes esser.

Den er sjælden, men hvis man først har set én af disse øgler, kan man være relativt sikker på, at der er flere i nærheden. Ildsalamandere danner nemlig par for livet, og når dette er gjort bevæger magerne sig aldrig mere end to kilometer væk fra hinanden. Hvis den ene bliver flyttet, følger den anden automatisk efter, så det er muligt, at de er i stand til at danne en form for mentalt bånd med hinanden, selvom det er meget sandsynligt, at det er lugten, som tiltrækker øglerne til hinanden.

Ildsalamanderen formerer sig hvert år i det sene løvspring, hvor hunnen lægger to-tre æg i en rede, som hun har skrabet sammen af gløder eller varme sten. Ungerne klækker efter 15-30 dage, når sommeren er varmest, og bliver i samme område som deres forældre, indtil de er fuldt udvokset i en alder af fire måneder. Derefter forlader ungerne egnen for at danne deres egne territorier, men disse ligger dog sjældent særlig langt væk fra forældrenes.

En ildsalamander kan blive helt op til 25 år, hvis den lever længe nok til at dø af alderdom.
 
Salamanderens eneste egentlige magiske egenskab er egentlig evnen til at overleve i temperaturer, som ville slå de fleste andre levende væsener ihjel. Den bliver ikke det mindste påvirket af at lægge sig direkte ovenpå en magisk ildkugle, men opsøger derimod varmen aktivt. Desuden lever den af glødende kul, men kan også klare sig med råt og blodigt kød. Dette skal dog være friskt, da det er varmen fra blodet, som salamanderen får sin energi fra.

Der er nogle, som påstår, at denne øgle kan spy ild, men dette er kun en legende. Den er opstået, fordi folk fra tid til anden har set øglen enten bøvse et par gløder eller decideret brække et stykke stadig brændende stykke kul op, men ildsalamanderen kan ikke i realiteten selv producere luer i sit indre. Ikke desto mindre har dette rygte gjort ildsalamandermavesæk til en yndet ingrediens for [[alkymist|alkymister]], som forsker i evig ild, selvantændende væsker og deslige.

Ildsalamandere er meget følsomme overfor kulde. Jo lavere temperaturen er, desto sløvere og mere inaktiv bliver øglen, og hvis temperaturen daler for meget, sover ildsalamanderen simpelthen ind.

Udseendemæssigt er ildsalamanderen også noget helt for sig selv. Hvad angår formen, er den som andre øglers, og størrelsen på 12-16 cm er ikke særlig iøjefaldende. Salamanderens skæl er matte og rødligt brune, når den er kold, men når dens kropstemperatur stiger, skifter øglens skæl farve til flammende røde med et gyldens skær.