<title>Drage</title>
<author>Laura Holmegaard</author>
<timestamp>2011-01-21T13:49:24Z</timestamp>
<text>En [[drage]] er Ragils [[mirner]]. Den er et frygtet og beundret bæst, som har inspireret talløse historier og legender i tidens løb. Der findes kun få drager i modsætning til f.eks. [[Sissianna|Sissiannas]] mirnere, [[skovvæsen|skovvæsenerne]], som er mangfoldigt spredt rundt omkring på pladen, men til gengæld også er så meget desto svagere end dragerne.

====Udseende og egenskaber====
En drages krop er stor som et hus, dens hud er skællet, så intet våben kan trænge igennem dette tykke panser, mens dens kløer samt horn er lange og skarpe som hvæssede sværd. Den har et sæt enorme vinger, så dragen let kan komme fra sted til sted, og besidder evnen til at udånde en frygtelig ild der æder både kød og sten. Mange drager er afbilledet på bannere, relieffer og malerier især i Ragils templer.

Derudover besidder alle drage stor kløgt og magiske kræfter, foruden en vis modstandsdygtighed overfor [[magi]].

====Indflydelse på Nirahams historie====
Dengang menneskeheden var en ung race, skete det fra tid til anden, at en by blev angrebet af en drage og måtte gøre sig de yderste anstrengelser for at jage den bort igen. Det siges, at dette var [[Ragil|Ragils]] måde at minde [[menneske|menneskerne]] om, at krigen og ødelæggelsen kunne komme når som helst, og at han ved at sende sine tjenere som svøbe for menneskerne holdt [[Aram|Arams]] børns kampevner ved lige.

====Drager som afguder====
I landene [[Bang Tei]] og [[Nodai]] betragtes dragen som et helligt væsen, i særdeleshed [[Den Store Drage]], [[Ki Mana]], som ifølge folketroen har skabt [[Niraham]]. På [[Drageøerne]] ud for Bang Teis kyst lever en munkeorden kaldet [[Ki Mana munkene]], hvis liv er dedikeret til tilbedelsen af Ki Mana. Deres endelige mål med denne tilbedelse er selv en dag at blive drager.

====Drager som inspiration for folket====
I Paravien er [[Drageordenen]] blandt de mest fremtrædende krigere i landet. Også de finder inspiration i dragens kløgt, styrke og mod, men tilbeder naturligvis ikke de forunderlige skabninger på samme måde, som de kætterske [[bang teianer|bang teianere]].

Historierne om folk, som har nedkæmpet en drage, er løgn fra enden til anden, men ikke nødvendigvis overlagt. Dyret kendt som en [[lindorm]] har mange ligheder med en drage, og det er i sig selv en stor bedrift at dræbe en lindorm. Folks iver efter at dræbe drager stammer sandsynligvis fra menneskets ønske om at hævde sig ved at gøre det umulige, deriblandt ene mand at nedlægge en drage, som med lethed ville være i stand til at udradere en hel hær. Hvis folket med rette var oplyst om dragernes status hos [[Ragil]], ville denne slags hedenske legender sikkert snart ophøre med at eksistere, men faktum er, at almuen generelt ikke er særligt spirituelt oplyst, og mange aner ikke, at dragen er Ragils mirner.</text>
<copyright>Drage</copyright>
