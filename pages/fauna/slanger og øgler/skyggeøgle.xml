<title>Skyggeøgle</title>
<author>Laura Holmegaard</author>
<timestamp>2009-09-19T08:43:17Z</timestamp>
<text>&apos;&apos;&apos;Skyggeøglen&apos;&apos;&apos; lever kun i [[Underverdenen]] og det dybeste [[Darconien]]. Igennem de mange tusinde år, hvor denne type øgle har befundet sig i [[Niraham|Nirahams]] hjerte, har den udviklet visse naturlige magiske færdigheder.

Underverdenens varme klima er de perfekte omgivelser for en øgle, som holder af varme og mørke. Skyggeøgler lever alene, men en enkelt gang om året opsøger de aktivt hinanden – eller rettere, så opsøger hannerne aktivt hunnerne, som i denne periode næsten ikke bevæger sig, men blot hænger stille på klippevæggen i sit dunkle skjul og venter på, at en værdig mage skal lokalisere hende. Hvis dette sker, lægger hunnen seks uger efter parringen 2-10 æg i tilfældigt sted med god varme, og efter endnu to måneder klækker de unge øgler (hvis de da ikke selv er blevet ædt forinden) og begiver sig straks af sted i deres søgen efter mad.

Som føde indtager øglen både forskellige typer lav, mos og svampe, men hvis den falder over et ødsel, er kødet også et sandt festmåltid for den. Skyggeøgler som lever i fangenskab og bliver fodret med kød, bliver ofte større end deres artsfæller i naturen, men også mere bidske.

Skyggeøglen har fået sit navn, fordi den har en formidabel egenskab til at gemme sig i skyggerne eller blot i mørket generelt. Dens evne er intet i nærheden af at træde ind på [[Skyggeplanet]], og har som sådan intet med [[Skygge|Skygger]] at gøre. Således er skyggeøglens magiske forsvar, at ens blik automatisk glider bort fra dyret, hvis man ikke enten allerede ved, at den er der, eller koncentrerer sig utroligt meget om at finde den.
Også i oplyste omgivelser kan skyggeøglen kamuflere sig med sin [[magi]], men da er den straks langt mindre virkningsfuld, og det er tydeligt, at mørket gør det uendeligt nemmere for øglen at gemme sig, også selvom dens forfølgere kan se uden lys. Det er derfor rimeligt at konkludere, at øglens magi meget muligt rent decideret stammer fra mulmet.
Det er kun, når øglen føler sig truet, at den tager sit magiske forsvarsværk i brug, og dens både udmærkede syn og lugtesans er glimrende redskaber til at lokalisere en eventuel fjende med. Derfor er det også svært at fange skyggeøgler levende, for de forsvinder gerne ud af syne, så snart de fornemmer en større livsforms tilstedeværelse.

Af udseende har skyggeøglen samme kropsbygning som flere af overfladens øgler, f.eks. leguanen, skarpe kløer som lader den klatre op og ned ad lodrette tunnelsider og sorte skæl med et mørkeblå og lilla eller bordeaux skær, afhængigt af om dyret er han– eller hunkøn. Hunnerne er generelt en smule mindre end hannerne og bliver sjældent mere end 20 cm lange medregnet hale, mens hannerne godt kan komme op på 30 cm i alt. Derudover kan man også kende forskel på de to køn ved, at hannernes kam er en smule større end hunnernes, og at skællenes mørkeblå farve har et anstrøg af bordeaux, mens hunnernes skær er af lilla.
Skyggeøglen er desuden udstyret med en mundfuld skarpe tænder, som ganske vist ikke kan så meget som at bide en finger af, men som til gengæld svier nederdrægtigt.</text>
<copyright>Skyggeøgle</copyright>
