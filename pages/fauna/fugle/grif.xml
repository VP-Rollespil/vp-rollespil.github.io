<title>Grif</title>
<author>Laura Holmegaard</author>
<timestamp>2023-11-04T13:17:38Z</timestamp>
<text>[[Fil:Grif.jpg|thumb]]
&apos;&apos;&apos;Griffer&apos;&apos;&apos; er en type [[kimære|kimærer]], som er typisk fremkommende i [[Zara&apos;bash]], skønt de også er set på grænserne til [[Tharkien]], [[Etos]] og [[Bang Tei]].
Det er en sjældenhed at få lov til at se en grif, men dog findes der langt flere af dem end af de øvrige typer unikke kimære. Grunden hertil er, at griffer igennem tusindvis af år har formeret sig naturligt, om end hvert par kun får tre-fire unger i hele deres levetid.

Når en grif finder en mage, er det for livet, og hvis den ene part dør, lever den overlevende resten af sine dage uden en ledsager. De bygger ofte rede på så utilgængelige steder som muligt, f.eks. på en klippeside eller toppen af en søjle fra et gammelt tempel, hvor hunnen på et tidspunkt lægger et æg, som hun herefter udruger i løbet af 3 ½ måned, mens hannen bringer hende føde.

Grifferne er fælles om at opfostre deres unge (eller i sjældne tilfælde unger, hvis der lægges to æg på samme tid). Når den klækker, vejer ungen omtrent 1500 gram, men i løbet af de 2-3 år, som det tager den at blive fuldt udvokset, tager den på i vægt, indtil den vejer dobbelt så meget som en fuldvoksen menneskemand eller mere. Den er cirka fire måneder om at blive flyvefærdig, hvorefter forældrene begynder at lære den op i jagt.

Griffer lever ikke i store flokke, men samarbejder i jagten på forskellige byttedyr, som er alt fra gazeller, vildsvin, hjorte og fugle til tamdyr som får og fra tid til anden sågar en kamel. Når en unge er blevet voksen, forlader den sine forældres rede for at finde sig en mage og bygge sin egen bolig. Hvis der kommer flere end fem-seks griffer i én flok, forlader den senest udklækkede unge flokken, når den er stor nok til at starte sin egen.

En anden grund til griffernes sjældenhed, ud over deres ringe forplantningsevne, er den jagt som ofte drives på de voksne fugle og især deres ufærdige æg. Griffens kløer siges at kunne knuses til et pulver, som kan kurere de fleste sygdomme og andre lidelser såsom lammelse eller idioti, og dens fjer er ligeledes et yndet remedium i eliksirer, som siges at kunne give blinde synet tilbage. Desuden skulle bægere formet af griffens kløer eller af dens æg være magiske på den måde, at ingen gift eller alkymistisk eliksir vil kunne beholde sin skadelige kraft, når den hældes i pokalen.

Rygterne betragtes af de fleste kyndige som det rene vås, men de er udsprunget fra den sandhed, at griffer rent faktisk er særdeles modstandsdygtige overfor gifte, og at de ikke kan rammes af nogen form for [[magi]], som fremkalder blindhed.

Der har været mange spekulationer om, hvorfor det er sådan. En af disse er, at griffer ofte bliver brugt af guderne som vogtere af forfaldne templer, idet jorden stadig er hellig, og det ikke er altid, at alle kirkens skatte er blevet reddet med, da dets [[præst|præster]] forlod det (eller omkom). Denne tese udspringer både af griffernes magiske egenskaber, samt af det faktum at de ofte slår sig ned i tempelruiner og bygger reder på deres høje søjler.

Af udseende ligner en grif den sælsomme og dog majestætiske blanding af en løve og en ørn med brune, gyldne eller hvide fjer. Dens hoved og forben tilhører fuglen, tillige med de enorme vinger som tillader den at flyve, mens bagbenene og halen er en løves. En grif er derfor selvsagt en frygtelig modstander, for dens kløer og næb er lange og skarpe, dens syn er formidabelt og dens skrig kan høres på flere kilometers afstand, så det kan tiltrække dens artsfæller, hvis griffen skulle komme i nød. Desuden er de meget territoriale og angriber frygtløst rejsende, som kommer for tæt på deres redepladser.</text>
<copyright>Grif</copyright>
