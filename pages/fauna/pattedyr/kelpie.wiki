{{title:Kelpie}}
{{author:Laura Holmegaard}}
{{timestamp:2023-11-04T13:21:46Z}}
{{copyright:Kelpie}}
[[Fil:Kelpie.jpg|thumb]]
'''Kelpien''' er en ”ondsindet” [[elementar|vandelementar]], som er i stand til at tage form som en hest. Den blev oprindeligt skabt ved [[druidemagi]] som et middel til at beskytte floderne og deres bredder. Kelpien findes i hele [[Niraham]], men er ekstremt sjælden i [[Underverdenen]]. Den er dog i stand til at bevæge sig igennem enhver form for ferskvand, og kommer derfor vidt omkring.

En kelpies naturlige tilholdssted er floder af en vis størrelse; mindst så brede og dybe, at en almindelig hest ville kunne stå med hovedet under vand i dem. Den lever udelukkende af ferskvandsplanter, så for at spise har kelpien brug for at befinde sig i en flod eller en sø. Den bryder sig dog ikke om stillestående vand, og benytter derfor kun søer som opholdssted, hvis den er kommet for langt bort fra floden og har akut behov for at komme under vand.

Det er ikke nødvendigt for kelpien at være under vandet for at ånde, men den bryder sig ikke om at være for langt borte fra sin flod i særlig lang tid ad gangen, og dens skind kan sågar tørre ud efter få timer i kraftig sol, når den befinder sig på land, hvilket kan slå dyret ihjel, hvis den ikke hurtigt kommer tilbage i vandet.

Kelpien yngler meget sjældent, da det ikke er naturligt for den at finde sammen med sine artsfæller. Når en hingst og en hoppe møder hinanden ved en ren tilfældighed, parrer de sig dog straks og bliver sammen, indtil det er sikkert, at hoppen er med føl, hvorefter hingsten atter forlader hende. Efter elleve måneder foler hoppen, og i seks måneder herefter dier føllet fra hende. Når det er fuldt udvokset i en alder af 2-3 år, forlader kelpien sin mor.

Af magiske egenskaber har kelpien som nævnt evnen til at færdes både i vand og på land, og til at antage den form som er mest bevendt i den sammenhæng. Når kelpien møder mennesker eller andre selvbeviste væsener, forsøger den at lokke dem op på sin ryg. Kelpiens [[magi]] er sådan, at når man først har sat sig op på den, kan man ikke komme ned igen, så længe man stadig har en sjæl. Dette benytter kelpien til at bringe en tilbage til floden, hvor den springer i vandet og drukner sin rytter, hvorefter den lader liget flyde videre med strømmen. Ifølge overtroen æder kelpien sine ofre under vandet, men dette er ikke sandt.

Da kelpien blev skabt, blev den kontrolleret af [[druide|druiderne]], men efterhånden som racen bredte sig i det meste af Niraham, begyndte kelpien at handle uden ordrer fra sine mestre. Den skelner ikke længere imellem naturens fjender og tænkende væsener i al almindelighed, men søger at drukne enhver, som kommer dens flod nær.
De mere kompetente druider er stadig i stand til at styre kelpien, men heller ikke de kan befri en person, som først er blevet lokket op på vandhestens ryg.

Når kelpien befinder sig under vandet, har den form som et væsen med en hests forkrop og en kæmpe fiskehale bagtil, men over vandet forvandler dens hale sig til to bagben og en almindelig hestehale. Både over og under vandet er kelpien en utrolig smuk og yndefuld skabning med sort hoved, ben og hår, mens dens krop er blåligt grå, og skindet glinser altid, som om det var vådt, på grund af den tynde hinde af slim som dækker hele vandvæsenets krop.