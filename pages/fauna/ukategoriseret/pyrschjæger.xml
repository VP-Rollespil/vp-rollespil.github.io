<title>Pyrschjæger</title>
<author>Laura Holmegaard</author>
<timestamp>2009-11-18T19:25:02Z</timestamp>
<text>En &apos;&apos;&apos;pyrschjæger&apos;&apos;&apos; er et meget sjældent syn – ikke fordi selve skabningen er enestående, men fordi selv ikke væsener med fuldkomment nattesyn plejer at kunne få øje på pyrschjægeren, før de befinder sig i dens midte og derved også i døden.

Pyrschjægeren lever kun i [[Underverdenen]] og intet andet sted på [[Niraham]]. Den er afhængig af mørket for at kunne jage, og derfor holder den sig som regel væk fra kilder til belysning, som f.eks. sortelviske eller darconiske byer.

Som regel lever pyrschjægere alene, men fra tid til anden finder to eller tre af dem også sammen og lever i en slags &quot;flok&quot;. Disse holder dog sjældent evigt, og det ender som regel med, at gruppen deler sig op igen.

Ingen ved, hvordan en pyrschjæger formerer sig, eller hvordan dens yngel ser ud. Der har været adskillige teorier om, at dette væsen faktisk aldrig parrer sig, men at det på forskellige tidspunkter i sit liv &quot;deler&quot; sig i to, og at hver del herefter begge har en egen bevidsthed.

Pyrschjægere lever af blod, og jo større jægeren er, desto større bytte har den også brug for. Skabningen jager på den måde, at den først lokaliserer et lille byttedyr, gerne en gnaver eller øgle af en art, og herefter lader et blegt magisk lys omkranse lokkemaden. Herefter forfølger pyrschjægeren det lille væsen, mens den tålmodigt venter på, at et større bytte skal blive tiltrukket af lyset og forsøge at slå kløerne i lokkemaden. Når dette sker, lader pyrschjægeren sig dale ned fra klippeloftet, hvor den indtil da som regel har opholdt sig, og omslutter det store byttedyr.

Pyrschjægerens stofagtige krop klæber sig tæt til byttets form, og så begynder processen, hvor tusindvis af små snabler skyder frem fra jægerens folder og ind i offerets hud, hvorefter pyrschjægeren langsom dræner sit bytte for blod.

På mange måder må pyrschjægeren siges at være en magisk skabning, for ud over dens evne til at indramme sin lokkemad i et magisk skær, er der jo også dens formodede måde at sætte afkom i verden på. Derudover lader den hverken til at indeholde knogler eller hjerne, hvor sidstnævnte ellers betragtes som rimelig essentiel for at kunne kaste [[magi]]. Det er dog kun sket få gange, at videnskabsfolk har haft mulighed for at undersøge et eksemplar af denne art, og derfor er mange af dens egenskaber endnu ukendte.

Det vides dog med sikkerhed, at pyrschjægerens skind er magisk, for med handsker og støvler lavet af dette materiale, kan en person bevæge sig op ad lodrette klippevægge, selvom de er glatte af fugt eller slimet mos, som jægeren selv kan.

Af udseende minder pyrschjægeren for det meste om store stykker læderagtig sort stof, som flagrer rundt på siderne af tunnelgangene. Den er fuldstændig lydløs og har hverken synlige øjne eller nogen former for lemmer.</text>
<copyright>Pyrschjæger</copyright>
