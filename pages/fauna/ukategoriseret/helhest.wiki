{{title:Helhest}}
{{author:Laura Holmegaard}}
{{timestamp:2009-09-19T08:41:34Z}}
{{copyright:Helhest}}
En '''helhest''' er et væsen, som er blevet påvirket af så store mængder [[morticist]]iske energier, at den har pådraget sig visse træk fra [[udøde]] skabninger, men uden dog selv at være et animeret lig.

En helhest skabes, når en almindelig ganger opholder sig for lang tid på et sted, hvor der er store koncentrationer af morticistisk energi. Dette er f.eks. på kirkegårde, hvor der ligger mægtige morticister begravet, eller i visse områder ude i [[Zara'bash|Zara'bashs]] ørken. Heste som indtager et støvkorn fra [[Buranias tavle]], omdannes også til helheste.

Når en helhests forvandling starter, begynder dyret at rådne indvendigt. Forrådnelsen er dog ofte koncentreret i én specifik del af dyrets krop, så der går lang tid, inden den dræber hesten. Til gengæld er det normalt, at et enkelt ben falder af i den første tid efter dyrets ”infektion”, hvorefter kroppen får nedkæmpet råddenskaben, i hvert fald midlertidigt.
Helheste bliver ofte vilde af smerte i begyndelsen af forløbet og løber derfor bissende omkring uden at ænse andre levende væsener, hvilket ofte ender med en ulykke, når nogen står i vejen for den. Når deres legemer endelig får standset forrådnelsen, forvandles smerten til en dump murren, som blot gør dyret rastløst og får det til at løbe langt omkring. Alligevel hænger lugten af fordærvet kød ved, og giver anledning til andre væseners frygt for, at dyret skal sprede sygdom og død.

Foruden råddet bliver krikken også påvirket på en anden måde. Idet de morticistiske energier pulserer igennem den, befinder hesten sig ikke altid på det materielle plan, men galoperer ind og ud mellem de levendes dimension og [[ånd|åndernes]] verden. Desuden er den syge, som de bringer med sig, [[magi|magisk]] og ikke let at kurere uden gudernes egen indblanding.
Helheste kan heldigvis for den almene befolkning ikke færdes i dagslys. Først i skumringen eller natten bliver de korporlige (selvom de af og til da også glider over i deres åndeform), mens de om dagen er fuldstændig opløste og ingen indflydelse har på den materielle verden.

Helheste mangler som skrevet ofte et lem, og er desuden tit hvide af farve. Det er ikke til at sige, om det er de morticistiske energier, som gør deres hår blege, men sådan forholder det sig nu engang. Desuden står der konstant bleg ånde ud af deres mund og næsebor, og deres mælkehvide øjenæbler uden hverken iriser eller pupiller er udstående og ruller rundt i hestens øjenhuler.