{{title:Wertrinndorf len}}
{{author:Laura Holmegaard}}
{{timestamp:2010-11-01T18:01:07Z}}
{{copyright:Wertrinndorf len}}
'''Wertrinndorf len''' er et sumpområde, som er opstået omkring den store flod [[Wertrinnen]]. Wertrinnen er på én gang højt elsket og forbandet af beboerne i lenet, som får både store glæder og lige så betragtelige sorger ud af at leve side om side med det mørke, strømmende vand. Lenets hovedstad er [[Wertrinndorf]].

De fleste indbyggere i det vestlige Wertrinndorft len er fiskere og lever af floden. Mange specialiserer sig også i at føre flodpramme, som kommer længere nord- eller sydfra sikkert igennem sumpen, hvor de værste farer ikke er overfaldsmænd men snarere naturen selv. Farlige dyr og dyndhuller gør færdsel svær, især fordi floden i den nordlige del af lenet forgrener sig ud i mange små bifloder, som senere mødes igen længere sydpå.

Længere mod øst, hvor sumpen er mørkest, arbejder adskillige [[emyrianer|emyrianere]] med fremskaffelsen af ''tylg''; en klæbrig plantemasse, som er i stor efterspørgsel på grund af dens store næringsindhold. Tylg bruges især som rationer i hæren, eftersom planterne både lugter og smager afskyeligt, men til gengæld kan to store mundfulde morgen, middag og aften mætte en voksen mand en hel dag. Tylg skylles som regel ned med en slurk spiritus, da den grimme smag ellers bliver siddende i munden hele dagen.