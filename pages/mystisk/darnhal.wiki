{{title:Darnhal}}
{{author:Laura Holmegaard}}
{{timestamp:2011-01-13T09:46:06Z}}
{{copyright:Darnhal}}
'''Darnhal''' er [[dæmon|dæmonernes]] hjemplan.

Selvom begrebet "Darnhal" er kendt og frygtet i det ganske [[Niraham]], hvor det blandt andet er blevet beskrevet i grusomme detaljer af kirkens folk for at indskærpe menigheden vigtigheden af aldrig at indlade sig på noget med dæmoner eller deres tjenere, dæmonologer, er det de færreste, som ved, hvordan riget og dets beboere blev skabt.

Siden [[Dommedag]] er mange præster begyndt at prædike mere om [[Dilarna|Dilarnas]] guderige som det sted, hvor alle [[kætter|kættere]] ender, hvilket har tjent til at genskabe lidt mystik omkring Darnhal. Dæmonernes rige bliver stadig nævnt i kirkerne, men nu mere som en kilde til megen ondskab end som et sted, man skal frygte at ende.

Mange bandeord og kraftudtryk refererer til dette grusomme sted, eksempelvis "Gå ad Darnhal til" eller "Smut hjem til din mor i Darnhal". Kirkerne er selvsagt ikke glade for disse vendinger.

===='''Darnhals skabelse'''====
Alle gejstlige lærer navnet Darnhal at kende, men historien om rigets skabelse er kun forbeholdt de mest indviede af gudernes tjenere af respekt for den bitterhed, som guderne føler over engang at have stolet på [[Iabol]], de første dæmoners fader.

Darnhal blev skabt af væsenet Iabol, som engang tjente [[guderne]], men som blev opfyldt af et indædt had til dem, da [[De Fire Første guder|De Fire Første]] nægtede at anerkende Iabol som guddommelig på lige fod med deres børn. I raseri gjorde Iabol oprør mod guderne og forvandlede 999 af deres [[mirner|mirnere]] til dæmoner, som han selv tog kontrollen over.

Iabol tog sine dæmoner og flygtede til et fjernt hjørne af [[Aferheim]], som han afskar fra resten af gudernes verden med en mur af flammer. Men [[Ragil]], som er [[Ildens Herre]], lod sig ikke skræmme af Iabols forsvarsværker, og han trådte igennem den brændende mur med sværdet [[Vardunger]] i sin hånd, hvorpå han kløvede Iabol i to. Dæmonerne var nu frie fra deres skabers indflydelse, og flere af dem flygtede fra Iabols rige for at grundlægge deres egne domæner ude i det fjerne kosmos.

Men det var ikke enden på Iabol. Gudernes gamle tjeners had var så stærkt, at det overvandt selv døden, og han blev genfødt som dæmonernes fyrste, [[Bola]]. Med sin nye styrke rev Bola sin flammeomkransede del af Aferheim bort fra resten af gudernes verden og flyttede dette domæne ud i intetheden, hvor selv guderne ikke kunne få øje på det. Han kaldte sit rige for Darnhal, og herfra stammer størstedelen af alle de dæmoner, som i dag truer ordenen i [[Niraham]] og Aferheim.