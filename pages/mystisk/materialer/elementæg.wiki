{{title:Elementæg}}
{{author:Laura Holmegaard}}
{{timestamp:2011-01-19T09:12:31Z}}
{{copyright:Elementæg}}
Et '''elementæg''' er en form for sten, som knytter sig til et bestemt [[elementerne|element]]. Denne sten er en "nøgle", så at sige, til et af de respektive elementers plan, og ved hjælp af ritualer kan man bruge den til at skabe en [[portal]] ind til det pågældende plan eller til at påkalde en [[elementpræfekt]] derfra. Af denne grund betragtes de som hellige for elementguderne [[Ragil]], [[Gasnian]], [[Rasnasolin]], [[Djorka]] og [[Tara]] og efterstræbes derfor af disse guders kirker.

Disse sten er ganske sjældne, men dukker fra tid til anden op på steder, hvor det givne element er overvældende i sin tilstedeværelse.

'''Jordæg''' kommer fra dybt i bjergenes indre, og findes som regel af [[dværg|dværge]] eller [[sortelver|sortelvere]], der graver nye gange, eller i en sprække i klipperne efter et jordskælv. Disse kaldes også i nogle bøger for ''dybæg'' og ''bjergæg''.

'''Ildæg''' findes især i den størknede lava efter vulkanudbrud. Disse kaldes også ''flammeæg'' og ''lueæg''.

'''Vandæg''' hentes op fra bunden af de dybeste oceaner, især fra [[Smaragdbugten]], hvor [[elver|elverne]] har specialiseret sig i at finde de magiske sten. Disse kaldes også ''havæg'' og ''bølgeæg''.

'''Luftæg''' er de sværeste at lokalisere, men dukker fra tid til anden op på høje tinder. Det er dog blevet teoretiseret, at luftæg faktisk opstår i den blå luft og derefter falder til jorden på fuldstændig uvilkårlige steder. Disse kaldes også ''himmelæg'' og ''zefyræg''.