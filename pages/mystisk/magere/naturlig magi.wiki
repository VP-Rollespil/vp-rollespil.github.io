{{title:Naturlig magi}}
{{author:Laura Holmegaard}}
{{timestamp:2011-01-04T19:14:31Z}}
{{copyright:Naturlig magi}}
'''Naturlig magi''' er en betegnelse for den latente, magiske kraft, som alle levende væsener besidder i større eller mindre omfang. De fleste magiske væsener er fra naturens side i stand til at udøve dele af en eller flere [[troldmandsskole|troldmandsskoler]], og dette gør dem til eksempler på skabninger med naturlig magi.

====Racerne====
Naturlig magi er uhyre sjælden blandt [[menneske|mennesker]], men både [[elver|elverne]], [[dværg|dværgene]] og påståeligt også [[sortelver|sortelverne]] har deres egne former for naturlig magi, selvom de ikke nødvendigvis er klar over dette.

Det er ikke til at sige, hvorfor disse tre racer har adgang til større mængder naturlig magi end [[grønhud|grønhuderne]] og menneskerne. Én mulighed er, at [[ork|orkerne]] og [[goblin|goblinerne]] simpelthen ikke har eksperimenteret nok til at afsløre deres eget potentiale. Andre hælder til den tese, at eftersom magiens gudinde [[Rina]] elskede både sin søn [[Djorka]] og sin datter [[Sissianna]] højt, gav hun dværgene og elverne, som guden [[Nimar]] trods alt skabte i Djorkas og Sissiannas billeder, nogle ekstra magiske gave med på vejen, som hun ikke ville dele med menneskerne. [[Fanabina]] skulle sidenhen have givet sortelverne den samme velsignelse, da hun tog dem til nåde efter først at have slået hånden af dem.

En tredje mulighed kunne være, at elverne, sortelverne og dværgene som nogle af de ældste racer har "opsuget" mere af selve [[Niraham|Nirahams]] magiske kraft, men denne teori afvises tit med det grundlag, at grønhuderne i så fald også burde være mere magisk begavet end menneskerne. Tesens forsvarere har dog påpeget, at [[rall|rallen]] i deres blod kan have forhindret grønhuderne i at optage Nirahams essentielle energi på samme måde, som elverne og dværgene har kunnet, men der viser sortelverne at være en uforklarlig streg i regningen, da de har lige så meget rall i kroppen som orkerne og goblinerne.

Slutteligt skal det dog siges, at videnskaben langt fra er enig om, hvorvidt sortelvere burde tælle med blandt de racer, som har særligt anlæg for naturlig magi. Mange mener, at det manglende kendskab til sortelvernes magi for slet ikke at nævne det faktum, at deres [[mager|mageres]] færdigheder som regel langt når at overstige de menneskelige troldmænds, er med til at forplumre billedet, og at teorien om, at de ældste racer skulle have kunnet være blevet styrket af selve deres races lange eksistens, dermed holder meget bedre vand, end når man tager sortelverne med i regnskabet som en særligt magisk race.

Med dette fastlagt er det dog samtidig tydeligt, at hver races talent for at udføre naturlig magi er tæt knyttet til nogle forskellige troldmandsskoler.

=====Elverne=====
Elverne har en naturlig tilbøjelighed til [[spiritisme]], hvilket ofte forklares med deres meget følsomme og empatiske natur. En naturlig form for magi, nærmere betegnet netop spiritisme, som er opstået på denne måde er [[drømmevævning]].

=====Dværgene=====
Dværgene har en naturlig tilbøjelighed til [[mentalisme]]; ikke til at udføre den vel at mærke! Men de har til gengæld gode anlæg for at opøve naturlig modstandsdygtighed overfor især denne troldmandsskole.

=====Sortelverne=====
Sortelverne skulle efter sigende have en naturlig tilbøjelighed indenfor [[morticisme]], men om dette er sandt eller ej er endnu ikke blevet endeligt bevist.

====Udøvere af naturlig magi====
=====Ki Mana munkene=====
[[Ki Mana munkene]] fra [[Drageøerne]] er nogle af de eneste mennesker, som det er lykkedes at udvikle en form for naturlig magi. Der er i dette tilfælde tale om [[den positive energi]], som er ansvarlig for blandt andet kroppens evne til at hele sine sår og brækkede knogler, og som alle levende organismer er påvirket af i et vist omfang.

Det er ikke nogen let kunst, men munkene har fundet ud af, hvordan de igennem meditation kan fremskynde helingsprocessen, som den positive energi sætter i gang i kroppen, og munkene kan derved udbedre skader på deres legeme, som normale mennesker må bruge uger på at komme sig over, i løbet af nogle dage.

Morticisme er dog ikke den eneste troldmandsskole, som munkene er i stand til at påvirke. Også den naturlige del af [[mentalisme]], som er til stedet i alle bevidste skabninger i form af mod og viljestyrke, kan munkene få indflydelse på igennem deres meditation. Det betyder blandt andet, at de kan lukke af for smerte og eksempelvis gå barfodet omkring i [[Bang Tei|Bang Teis]] snedækkede bjerge uden at føle smerte og uden at risikere at miste tæerne til koldbrand, idet den positive energi sørger for at holde blodcirkulationen i ekstremiteterne ved lige.

=====Drømmevæverne=====
[[Elver|Elvernes]] [[drømmevæver|drømmevævere]] har mestret kunsten at berøre andres [[sjæl|sjæle]] og at påvirke deres følelser. Denne kunst er en gren af [[spiritisme]], som elverne øjensynligt besidder et medfødt talent for, men som andre væsener ikke er i stand til at mestre. Der er i hvert fald aldrig set et eksempel på en menneskelig drømmevæver.

Kunsten består i, at drømmevæverne hensætter sig selv i en form for trance enten ved hjælp af meditation i form af musik, dufte eller selvhypnose, og dernæst dykker ned i deres sovende receptors bevidsthed. Drømmevæveren er i dette stadie i stand til at aflæse personens følelser og til at finde ud af, om vedkommende er trykket af traumer, indestængte følelser eller sågar magisk påvirkning, og når den mentale blokade er lokaliseret, kan drømmevæveren løse op for følelserne eller hjælpe receptor med at forarbejde dem.

=====Jernsindene=====
En [[dværg]] med [[jernsind]] hører til sjældenhederne, og da dværgene nok er [[Niraham|Nirahams]] mest hemmelighedsfulde folkefærd, kan der ikke siges så meget andet om jernsindene, at de øjensynligt er immune overfor alle mentalt påvirkende besværgelser, og at de virker dobbelt så hidsige som normale dværgekrigere.

=====Theriontropi=====
[[Theriontropi]] kaldes også for naturlig [[formskiftning]], ikke at forveksle med [[alkymistisk formskiftning]]. Denne evne er kendt og frygtet i mange kulturer, og rygter og legender forvasker ofte dens sande natur, men kort sagt er det evnen til at forvandle sig til et dyr.

Theriontropi kan være både en velsignelse såvel som en forbandelse, og oprindeligt blev denne [[magi]] skænket til et individ enten af en guddom eller af en meget mægtig magiker. I årtusindernes løb er den dog for nogle blevet en medfødt evne, hvilket får fænomenet til at falde under kategorien naturlig magi.

Den mest kendte form for formskiftning er sandsynligvis [[lykantropi]], også kendt som [[varulv|varulvens]] forbandelse. De fleste folkeslag har deres egne historier om, hvordan den første varulv blev skabt, men hvis man skal tro elvernes udlægning, som i tidens løb oftest har vist sig at være den rigtige, var det gudinden [[Sissianna]], som i sin tid forbandede en elver, der havde syndet imod hendes bud.

Theriontropi finde i mange forskellige afskygninger, men er mest udbredt i druidesamfund og i primitive civilisationer såsom hos befolkningen i [[Mukai]]junglen.

=====Skovens Vogtere=====
[[Skovens Vogtere]] har en form for naturlig magi, som formodentlig stammer fra de [[livstræ|livstræer]], som de har svoret at beskytte. Det er ikke fuldstændig sikkert, hvordan visse medlemmer af denne orden har opnået deres magiske egenskaber, men efter sigende skulle det skyldes et ritual, hvor elveren optager en del af livstræets kraft i sin egen krop og dermed bliver i stand til at påvirke andre planter til en vis grænse.

=====Totemdruider=====
En [[totemdruide]] er en [[druide]], som ikke blot påtager sig et elements eller dyrs form, men som faktisk lader sin krop blive til det pågældende element eller dyr.

Alle levende væsener består som bekendt af en sammensætning af de fire elementer og af [[mana]]. Denne sammensætning rummer desuden en vis mængde [[den positive energi|positiv energi]] og [[den negative energi|negativ energi]].

Selve processen, som totemdruiderne benytter for at ændre deres krops struktur, er ukendt, men resultatet er nøje dokumenteret. I stedet for optage et element i deres krop midlertidigt, som man f.eks. gør under udførslen af besværgelsen [[Stenhud]], hvor man bruger jordens fasthed til at styrke sit eget legeme, fremmer druiden det allerede eksisterende element i sin egen krop, f.eks. ilden for at blive til en levende flamme. Dette er grunden til, at mange kirker jager totemdruider, da deres handlinger i bund og grund er at ændre på gudernes skaberværk.

Måden hvorpå en druide kan blive mere til et dyr er sværere at forklare, men da alle levende væsener i bund og grund er skabt af de samme elementer, handler det faktisk kun om at ændre på knogle-, muskel- og venestrukturen samt kropsbehåringen.

====Se også====
[[De almene troldmandsskoler]]

[[De glemte troldmandsskoler]]