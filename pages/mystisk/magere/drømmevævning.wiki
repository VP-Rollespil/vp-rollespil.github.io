{{title:Drømmevævning}}
{{author:Laura Holmegaard}}
{{timestamp:2011-01-04T16:51:44Z}}
{{copyright:Drømmevævning}}
'''Drømmevævning''' er en elvisk afart af troldmandsskolen [[spiritisme]]. Kunsten kan spores så langt tilbage, at det er muligt, at [[elver|elverne]] faktisk benyttede sig af drømmevævning, inden de overhovedet lærte at praktisere rendyrket spiritisme.

Drømmevævning er en metode, som kun er gjort muligt igennem den sindstilstand, som [[Alexander Odessa]] af [[Arthos]] definerer som "elvernes grænseløse sympati", altså deres medfødte medlidenhed med alle deres medskabninger.

Drømmevævning fungerer i praksis således, at receptor bringes i en trancetilstand, altså enten søvn eller dyb meditation. Det er i dette stadie, at [[sjæl|sjælen]] er mest åben overfor indflydelse fra omverdenen, hvilket blandt andet kommer til udtryk i netop drømme, hvor de følelser, som fylder meget, bliver gennemlevet ubevidst.

Formålet med drømmevævning er at lindre en såret sjæl, altså at gennemarbejde et traume eller at løsne op for fortrængte følelser, som giver receptor problemer i hverdagen. Potentielt kunne drømmevævning også benyttes til at fjerne receptors kontrol over visse følelser, som helst skal holdes i skak, hvis receptor skal kunne fungere optimalt (såsom frygt, vrede og sorg), men dette aspekt af drømmevævning er stort set uudforsket og vil sandsynligvis forblive sådan for evigt.

Når receptor er afslappet, bringer drømmevæveren sig selv i en mildere trance, hvori han stadig kan være bevidst, igennem et fokus eller mantra, i mange tilfælde musik, dufte eller granskning af et bestemt mønster. Drømmevæveren bruger så netop sin medfødte og senere optrænede sympati til at afstemme sin sjæl med receptors og til at lirke døren op til den andens følelsesnetværk. Her lokaliserer drømmevæveren de knuder i netværket, som forhindrer receptors følelser i at strømme harmonisk omkring, som når mild irritation afstedkommer et decideret raserianfald, eller når glæde bliver til gråd.

Ved at dele sine egne følelser og tilpasse receptors efter disse kan en drømmevæver udrede receptors problemer, men jo dybere følelserne stikker, jo vanskeligere kan det være.

Mens det er let for en drømmevæver at udglatte små knuder i netværket, kan det straks være mere vanskeligt at udbedre dybe, sjælelige sår, som opstår enten ved et følelsesmæssigt traume, som hvis en person bliver fanget i en mineskakt uden lys og følgende udvikler en stærk angst for mørke og lukkede rum, eller som når sjælen spaltes under en fødsel. I sidste ende er det dog som regel altid muligt for en drømmevæver at løse disse problemer ved hjælp af et middel så uvidenskabeligt og dog så magisk som kærlighed.