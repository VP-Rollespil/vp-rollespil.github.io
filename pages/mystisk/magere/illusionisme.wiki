{{title:Illusionisme}}
{{author:Laura Holmegaard}}
{{timestamp:2011-01-04T17:14:02Z}}
{{copyright:Illusionisme}}
'''Illusionisme''' er en af [[de glemte troldmandsskoler]] og følgelig kun kendt af folk, som har studeret de glemte skoler. Kendskabet til illusionisme er ikke særlig udbredt, men nogle få har viet deres liv til at studere denne ældgamle disciplin. 

====Definition====
Illusionisme er den form for magi, hvor udøveren manipulerer med sanserne.

Denne troldmandsskole bliver af mange betragtet som en charlatansskole, da dens udøvelse først og fremmest er fundet sted blandt de lavere klasser og sandsynligvis også har gennemgået sin største udvikling her.

====Illusionismens funktioner====
Illusionisme har et nært slægtskab med [[mentalisme]], der som bekendt beskæftiger sig med det menneskelige [[sind]]. De sanser, som en illusionist lærer at narre, hører jo til en persons fysiske legeme, men den reaktion, som legemet kommer med, er knyttet til sindet. Når næsen eksempelvis opfanger en duft, hentes minder, som associeres med denne duft, frem af sindet, og derved kan en person vide, at en bestemt aroma knytter sig til eksempelvis blomster, røg eller råddenskab.

Illusionisme bygger for det meste på overførslen af kasterens minder til receptor, men i visse tilfælde i stedet på blokeringen af tilblivelsen af nye minder gennem sanseindtryk. Når en illusionist bilder [[receptor]] ind, at illusionisten har en rose i hånden, selvom han faktisk intet holder, sker det på den måde, at kasteren projicerer sit eget minde om, hvordan en rose ser ud, over i receptors sind, samtidig med at illusionisten inkorporerer dette billede som en del af det synsindtryk, som receptor får af illusionisten.

Når en illusionist derimod skal skjule et nyt sanseindtryk fra en person, eksempelvis ved at forhindre vedkommende i at få øje på illusionisten selv, skaber kasteren en blokering i receptors sind, så denne ikke kan lagre mindet om, hvordan troldmanden fremstår i det øjeblik. Sindet lagrer stadig receptors synsindtryk af illusionistens omgivelser, men ikke af illusionisten selv, og således ved receptor ikke, at han får øje på kasteren, selvom øjet faktisk godt kan opfatte troldmandens tilstedeværelse.

Følgelig er det kun muligt for en illusionist at projicere sanseindtryk, som han kender indgående. Af samme grund er det lettere at skabe illusioner af syn, end det er af mere flygtige begreber som lyd, duft, smag og især følelse.

Størstedelen af en illusionists studietid går netop med at samle og arkivere sanseindtryk i hans hukommelse, så [[mager|mageren]] senere kan bruge dem i sine illusioner. Det sker også tit, at en illusionist kommer grueligt galt af sted i sin søgen efter nye indtryk, som når han ønsker at kunne projicere intens smerte eller synet af et farligt dyr over på en receptor.

Det er heller ikke altid muligt at narre dyr ved hjælp af illusioner, da disse har anderledes sanser end [[menneske|mennesker]] og dermed opfatter forskellige farver, lugte, lyde og så videre mærkbart anderledes, end mennesker gør. Dyr med sanser, som enten stemmer overens med menneskers eller som er mindre udviklede, kan godt påvirkes af illusioner, men disse tjener sjældent til at gøre andet end at forvirre dyret.

====De fem sanser====
=====Syn=====
Den første sans, som en illusionist lærer at manipulere, er synet. "Øjet ser, hvad det ønsker at se," lyder et tharkinsk ordsprog, men i dette tilfælde ser receptors øje, hvad illusionisten ønsker, at det skal se… eller ikke se.

Lys og skygger er nøgleingredienserne i udførslen af illusionisme, og følgelig virker mange illusionistiske besværgelser bedst i dårligt lys eller tåge, som kan forvirre synet yderligere.

Det er lettest for en illusionist at få folk til at se ting og dernæst at få dem til at overse de samme objekter. Som regel kan en illusion kun dække over et meget lille område, men jo dygtigere en illusionist er, jo større objekter og jo flere folk kan han påvirke på samme tid. De fleste er kun i stand til at narre en enkelt person ad gangen, men en sand mester udi illusionisme er i stand til at få flere tusinde mennesker til at se eller overse, hvad mesteren ønsker.

=====Hørelse=====
Efter synet kommer hørelsen, og med kombinationen af disse to sanser bliver en illusionist først for alvor i stand til at bedrage sine omgivelser overbevisende. En illusion af en person eller et dyr er i og for sig meningsløs, hvis illusionen ikke lyder realistisk, for folk er i langt de fleste tilfælde i stand til at gennemskue illusioner, eller til at feje dem af som syner, hvis billedet ikke akkompagneres af lyd.

Så længe illusionen ikke er nødt til at blive forbundet med en ekstrem lugt, som eksempelvis en mødding eller varm suppe, er lyd som oftest nok til at sætte prikken over i'et og narre de fleste mennesker til at fæstne fuldstændig lid til illusionens troværdighed.

=====Lugt=====
Herefter følger lugtesansen. Når blot en illusion ligner, lyder som og lugter som den sande genstand, kan den narre de fleste. Mennesker identificerer først og fremmest deres omgivelser ud fra syn og dernæst lyde og lugte, men de færreste er nødt til at smage for at forvisse sig om en genstands eksistens.

=====Smag=====
Smagssansen bliver ofte undervurderet utroligt, da den af mange først og fremmest forbindes med nydelse under et måltid. Simple folk, som er nødt til at forlade sig på deres tunge for at kunne spore afvigelser i en fødevares smag, som kunne tyde på tilstedeværelsen af skadelige elementer som mug, værdsætter ofte smagssansen mere, end lærde troldmænd med akademiske uddannelser er i stand til.

Smag er også sjældent en nødvendig anvendelse i illusioner, men kan ikke desto mindre være essentiel, når der er tale om få én form for mad til at fremstå som en anden.

=====Fysisk følelse=====
Sidst af alt lærer en illusionist at narre følesansen. Dette er en ekstremt vanskelig kunst, men den er samtidig også, hvad der gør en mesterlig illusion perfekt.

Ud over at kunne få en person til at føle, hvad der ikke findes, kan beherskelsen af følesansen også bruges til at blokere udefrakommende følelser. Der findes eksempler på illusionister, som har overlevet ekstreme situationer ved at blokere smerten fra deres eget sind.

Det er en uhyre vanskelig kunst at skille de fem sanser fra hinanden, således at en person eksempelvis kan lugte røg uden også at kunne se dens kilde. Problemet ligger i selve illusionistens sind, som har svært ved at adskille de forskellige sanseindtryk fra hinanden, men for en person med nærmest umenneskelig selvdisciplin og koncentrationsevne er det dog muligt.

====Illusionistiske håndværk====
=====Skyggespil=====
[[Skyggespil]] er kunsten at narre øjet ved hjælp af mørket. Langt de fleste væsener er som bekendt afhængige af lys for at kunne skelne deres omgivelser, og færdigheden at lave skyggespil bygger netop på dette forhold.

Der findes to former for skyggespil: [[Skyggeskjul (egenskab)|Skyggeskjul]], som er en passiv variant af skyggespillet, mens [[skyggedans]] kræver aktivitet.

======'''Skyggeskjul'''======
'''Skyggeskjul''' er kunsten at gemme sig ubevægeligt i mørket. En decideret [[Skyggeskjul (besværgelse)|besværgelse af samme navn]] skænkes ofte til [[præst|præster]] af mørke guddomme og til [[heks|hekse]], men har intet at gøre med det almene skyggeskjul, da [[guderne|gudernes]] tjenere faktisk bliver ét med mørket, mens hekse derimod træder ind på [[Skyggeplanet]]. Dermed yder de magiske varianter langt bedre beskyttelse, end det oprindelige skyggeskjul, som kun er i stand til at narre øjet.

Skyggeskjul bygger på kunsten at blive ét med mørket, således at øjet glider hen over udøveren i stedet for at standse ved den noget anderledes tekstur, som en menneskekrop trods alt har i forhold til skygger. Naturligvis kræver brugen af denne kunst, at udøveren bliver præcis lige så ubevægelig som mørket, og dermed er det kun folk med en helt exceptionel kropskontrol, som er i stand til at lære den.

Det er ubevægeligheden, som aktiverer skyggeskjulet, når en mester i skyggespil gemmer sig i mørket, men det er energien fra en krystal kendt som et [[skyggeæg]], der leverer kraften bag illusionen. Ligesom visse krystaller øger den naturlige strømning af forskellige energier, som benyttes i ritualer, som eksempelvis [[Hvid eislonsk krystal|hvide eislonske krystaller]] får [[den positive energi]] til at flyde lettere, er skyggeæg nemlig tilknyttet illusionisme forbundet med synet.

Skyggeskjul gør skyggemesteren i stand til at lade sig opsluge af mørket, men det er kun synet, som narres af denne illusion. Såfremt udøveren rører på sig, brydes illusionen, og vedkommende er heller ikke beskyttet imod påvirkning fra resten af omverdenen, hvilket vil sige, at hans tilstedeværelse stadig kan både høres, lugtes, smages og føles, hvis en person står tæt nok på til at høre hans åndedræt, fornemme hans kropslugt eller rækker ud efter ham.

======'''Skyggedans'''======
'''Skyggedans''' har fuldstændig samme effekt som skyggeskjul, men metoden til at aktivere denne illusion er den stik modsatte. Ligesom med alt skyggespil er et skyggeæg en nødvendighed til at supplere kraften til illusionen, men med skyggedans er det udøverens bevægelser, som danner et utroligt præcist, magisk mønster, der får ægget til at reagere.

Skyggedans er om muligt endnu sværere at lære end almindeligt skyggeskjul, men kunsten er også tilsvarende frygtet i især [[Underverdenen]], hvor hele [[sortelver|sortelvernes]] hjemland henligger i mørke, og en mester i skyggedansen derved bliver i stand til at bevæge sig uhindret og ubemærket rundt, hvor han ønsker.

Skyggespil er en meget sjælden færdighed, og dets udbredelse er ubestridt størst i Underverdenen, hvor udøvelsesmulighederne er bedst. Også [[elver|elverne]], hvis liv ofte udfolder sig i træernes skygger, siges at beherske kunsten, men antallet af deres allerede svært begrænsede udøvere er uden tvivl meget lavere end sortelvernes.

====Naturlig illusionisme====
=====Vistaer=====
[[Vista|Vistaerne]] er et folkefærd, som siden [[Dommedag]] er kommet i [[Magiens Cirkel|Magiens Cirkels]] søgelys, fordi den magiske tåge, som dukkede op i [[Sydlenet]], har afsløret for omverdenen, at størstedelen af alle de [[menneske|mennesker]], der fødes som vistaer, besidder et meget sjældent talent: Vistaerne har nemlig ikke en naturlig tilbøjelighed til illusionisme, men derimod en naturlig modstandsdygtighed  overfor netop denne troldmandsskole.

Denne konklusion er blevet draget af lensmagistraten [[Veline]] af [[Valrin]], en af de få tilbageværende udøvere af illusionisme, som desuden har studeret Sydlenets tåge på nært hold lige siden Dommedag, hvor fænomenet opstod i Velines hjemegn. Ifølge Veline er netop denne dis i sig selv et naturfænomen med en iboende tilbøjelighed til illusionisme, en egenskab som tågen formodentlig har fået som følge af de massive udsving, som [[magiens vinde]] gjorde under Dommedag, hvor stort set alle Nirahams beboere mærkede en eller anden forandring, hvad enten den var lille eller stor.

Det store spørgsmål er nu, hvor denne immunitet stammer fra. Så vidt vides er vistaerne et folkefærd, som ikke har et fælles ophav, og som desuden jævnligt får tilført nyt blod i form af folk, som simpelthen vælger landevejen og slutter sig til vistaernes folkeslag. Forklaringen er sandsynligvis, at der på et tidspunkt har været en person eller sågar en hel familie med den naturlige immunitet, som har sluttet sig til vistaerne, og hvis blod så simpelthen er blevet ført videre i så mange generationer, at det på et tidspunkt er nået ud til næsten alle levende medlemmer af folkefærdet. Vistaerne har trods alt tradition for at gifte sig med andre vistaer, og udvalget er nu engang ikke så stort igen.

Det er endnu uvist, om vistaerne kun er immune overfor illusionisme, som rammer synssansen, men sikkert og vidst er det i hvert fald, at de er de eneste mennesker, som er i stand til at navigere i Sydlenets tåge, som havde det blot været en almindelig dis og ikke et magisk fænomen, der kan holde et normalt menneske indespærret i årevis.

=====Forblændere=====
En [[forblænder]] er et magisk væsen, hvis ophav er tvivlsomt. Én teori gå på, at forblænderen er en form for [[spøgelse]], mens en anden fremsætter, at skabningen skulle være et [[Skygge]]fragment, som er sluppet ind på [[Niraham]].

Sikkert og vidst er det i hvert fald, at en forblænder er dødsensfarlig, og at væsenet ikke blot er i stand til at manipulere synet, men også de øvrige fire sanser. Det findes kun på mørke steder såsom i [[Underverdenen]], [[Darconien]] og i forladte mineskakter, men også i meget tætte skove, hvor træernes kroner er så tætte, at lyset aldrig når ned til skovbunden.

Forblænderen er ikke kun i stand til at benytte sig af illusionisme, men også af [[mentalisme]] og [[morticisme]], hvilket kommer til udtryk i dens evne til at læse et menneskes tanker og dernæst igennem en illusion vise vedkommende den anden person, som offeret mest af alt ønsker at se i det øjeblik. Når det uvidende offer så kommer indenfor rækkevidde, dræber forblænderen personen med en enkelt berøring, som indeholder en enorm udladning af [[den negative energi|negativ energi]].

Det er, heldigvis for den almene mand og uheldigvis for forskere udi illusionisme, meget sjældent at finde en forblænder, og studier af denne livsform har derfor været svært begrænsede.

=====Skyggeøgler=====
[[Skyggeøgle|Skyggeøgler]] er små firben, som lever i Underverdenen. De er naturlige udøvere af skyggeskjul, men modsat menneskelige mestre i kunsten er skyggeøglerne ikke afhængige af et skyggeæg for at lade sig opsluge af mørket.

En teori lyder, at eftersom øglerne er kendt for at sluge små sten, som skal hjælpe dem med at knuse resten af deres diæt (blandt andet knogler) nede i mavesækken, er det muligt, at disse små dyr faktisk alle sammen har en smule skyggeæg i kroppen, men denne tese bliver ofte forkastet til fordel for formodningen om, at skyggeøgler modsat menneskelige væsener simpelthen fungerer som deres eget skyggeæg eller ikke har brug for dette remedium til at aktivere illusionen.

Eftersom skyggespil er så sjælden en kunst, har det endnu ikke været muligt at finde ud af, om en skyggeøgle potentielt kunne fungere på samme måde som et skyggeæg, hvis dyret bliver holdt af en skyggemester, men sandsynligheden er lille.

====Se også====
[[De glemte troldmandsskoler]]