{{title:Ånd}}
{{author:Laura Holmegaard}}
{{timestamp:2011-01-20T15:56:27Z}}
{{copyright:Ånd}}
En '''ånd''' er en [[sjæl]], som har følt sig bundet til [[Niraham]] ved sit legemes død og som derfor er blevet på pladen fremfor at drage til sit [[guderige]].

====Ånders skabelse og magi====
Alle [[sjæl|sjæle]] består af en uhyrlig mængde [[mana]]. [[Sind|Sindet]] alene gør et menneske i stand til at tænke, men sjælen gør det i stand til at føle, for sjælen er i sig selv en form for magisk bevidsthed, altså ens samvittighed og evne til at relatere til andre.

Når en sjæl dør, farer den til [[Aferheim]], hvor dens bevidsthed faktisk fortsætter med at eksistere. Men nogle sjæle har så stærke følelser forbundet med [[Niraham]], at selv døden ikke kan rive dem væk fra pladen. Sjælen bliver altså hængende, mens kroppen rådner og sindet, med langt de fleste af sjælens minder, forsvinder. Ånder husker derfor kun de ting fra deres liv, som var forbundet med de stærkeste følelser, f.eks. deres familie, nærmeste venner eller ting, som gjorde dem rasende eller hadske.

Ånder er i stand til midlertidigt at overføre noget af den mana, som deres sjæl består af, til en [[shaman]]. En sjæl har i sig selv et uendeligt potentiale, og derfor kan ånden i teorien give shamanen en hvilken som helst gave lige fra evnen til at trække vejret under vand til at kunne kaste [[Flammehav]], men da ånden kun er fokuseret på visse ting, giver den shamanen evner, som passer til det, som ånden fokuserer på. F.eks. kunne en ånd, som var død af hjertesorg godt give sin shaman evnen til at kaste [[Destruktion]], men sjælen er så fokuseret på sorgen og kærligheden, at den i stedet giver [[Form følelser]] [sorg] eller lignende gaver.

====Ånder og shamaner====
En [[shaman]] er en person, som er i stand til at kommunikere med ånderne og til at modtage gaver fra dem i bytte for ofringer. Når en shaman har lært en ånd at kende og fundet ud af, hvad ånden ønsker sig, kan han ofre disse gaver til ånden og i bytte blive belønnet med alskens magisk inducerede færdigheder lige fra kendskab til, hvordan man håndterer et sværd, til evnen til at kaste [[magi]].

Fordi shamaner benytter sig af den mana, som ånderne kan overføre til dem, er deres praksis er tilladt ifølge [[Magiens Cirkels vedtægter]].

====Forløsning====
Ånder kan slippe deres tag i Niraham på to måder: Ufrivilligt, når de bliver fordrevet ved hjælp af magi, og frivilligt, når de før opfyldt det overvældende ønske, som fik dem til at blive på pladen til at begynde med.

Nogle shamaner dedikerer deres liv til at forløse ånder ud fra en tro på, at de finder fred i døden, men i virkeligheden blev alle ånder i tiden før [[Dommedag]] forvist til [[Darnhal]], fordi guderne ikke lader [[kætter|kættere]] slippe ind i [[Aferheim]], mens de fortabte sjæle efter Dommedag ender hos [[Dilarna]], hvis opgave det er at straffe ånderne for deres blasfemi imod [[guderne]].

Ingen ånd er dog selv klar over denne skæbne, før den møder den, og derfor belønner ånder næsten altid den, som har forløst dem, med en sidste, evig gave.

====Ånder og kirkerne====
Alle [[guderne|gudernes]] kirker i Niraham modarbejder ånderne på pladen og forsøger at fjerne dem, så ofte det kan lade sig gøre, for de gudetro deler opfattelsen af, at sjæle hører enten sammen med deres legeme eller i deres guderige, skønt der for ånder ikke længere er noget andet rige åbent end [[Dilarna|Dilarnas]], idet ånden forkastede sin mulighed for at komme til et andet rige, da den valgte at ignorere tiltrækningen fra dens tiltænkte rige, som opstod ved dens krops død.

====Ånder og spøgelser====
Kun de færreste er i stand til at se ånder, eftersom de befinder sig på et andet plan end de levendes, og ikke mange lægger mærke til, at ånderne overhovedet er der. Ånder er også kun i stand til at påvirke de levendes verden igennem den lille smule [[magi]], som de besidder, men den er for det meste ikke særlig stærk og bruges kun sjældent.

Dermed er ånder radikalt forskellige fra [[spøgelse|spøgelser]], som kan ses med det blotte øje, og som sågar i ekstreme tilfælde er i stand til selv at samle et sværd op og dræbe en person, som har vakt spøgelsets vrede.

De fleste lægmænd er dog ude af stand til at kende forskel på ånder og spøgelser, og de to kategorier bliver derfor tit blandet sammen, når ufaglærte taler om de fortabte sjæle.