{{title:Dyrefælle}}
{{author:Laura Holmegaard}}
{{timestamp:2011-01-20T13:49:53Z}}
{{copyright:Dyrefælle}}
[[Druide]]rnes ''dyrefæller'' eller bare "fæller" er det ældste kendte eksempel på [[tjenende ånd|tjenende ånder]]. Formodentlig blev pagten mellem druiden og dyret til at begynde med indgået som en del af druidernes egen [[magi]], som [[magiens vinde]] på nuværende tidspunkt har taget fra dem igen. Størstedelen af de tilbageværende dyrefæller lader til at befinde sig i [[Eislonien]], men også [[Traegonn Sletten]] huser efter al formodning også flere af slagsen, hvilket [[traegonner|traegonnernes]] forhold til resten af [[Niraham]] dog har gjort det besværligt at bekræfte.

====Skabelse====
En dyrefælle er en druides ven i ånden frem for druidens tjener. I modsætning til en [[familiar]], som er [[mager|magernes]] version af en tjenende ånd, opsøger dyrefællen selv druiden. Det dyr, som føler sig draget imod en bestemt druide, er i næsten alle tilfælde den samme slags væsen, som druiden ville optage som [[totem]], såfremt den valgte denne vej indenfor udøvelsen af [[totemdruide|druidemagi]].

Processen foregår således, at druiden først anbringer sig selv i nogle sikre omgivelser, hvor ritualet ikke bliver afbrudt utidigt af uvejr, indblanding fra andre levende væsener eller andre udefrakommende faktorer. Som regel forberedes dette sted med et beskyttelsesritual, inden påkaldelsen går i gang. 

Dernæst udfører druiden den [[besværgelse]] (eller nu om dage det ritual), som sender ham i trance og lader kroppen tilbage som en nærmest tom skal, mens druidens bevidsthed breder sig ud i det nærliggende område og kontakter hvert eneste af skovens skabninger indenfor en vis radius. Afstanden er svær at definere, men formodentlig dækker den over 50-100 kilometer.

Når druidens [[sjæl]] møder en åndsfrænde, vender druidens bevidsthed tilbage til legemet, og skabningen drages imod det sted, hvor sjæl og krop mødes. På dette sted venter druiden på sin fælle, som nogle gange kan være længe om at nå frem, hvis der er tale om et lille dyr, som måske endda først blev fundet i udkanten af det område, som druidens sjæl kan afsøge på denne måde.

Når dyret når frem til druiden, er begge stadig under den magiske påvirkning, som tiltrækker dem til hverandre. Både druidens såvel som dyrets sjæl er fuldstændig åbent på dette tidspunkt, og i denne stund vælger druiden selv, hvor meget af hans sjæl, der skal strømme over i dyrets.

Forbindelsen er beseglet i det øjeblik, hvor druiden og dyret rører hinanden. Deres sjæle og sind er herefter forbundet gennem venskab og tillid såvel som via stærk [[magi]], og indtil døden river dette bånd over, gør de stærkeste af disse forbindelser i bund og grund druiden og dennes dyrefælle til to aspekter af den samme skabning.

====Egenskaber====
Denne tilknytning mellem druiden og dyrefællen gør de to skabninger i stand til at dele hverandres sanseindtryk, sanser og tanker i al almindelighed. Forbindelsen kan ikke spores fysisk, men især hos dyret kan man fornemme er markant ændring i intelligens og væremåde, da denne også deles med druiden igennem den mentale og sjælelige forbindelse.

====I medgang og modgang====
Forbindelsen mellem en druide og dennes udvalgte fælle er rent følelsesmæssigt identisk til den kærlighed, som en moder normalt føler overfor sit barn, eller som en [[elver]] føler for sin mage. Dyrefæller lever længere end normale bæster, men såfremt unaturlige omstændigheder eller i sidste ende alderdommen skulle skille de to, oplever den overlevende part det altid som et overvældende slag. Det er sjældent, at en fælle lever længere end sin menneskelige modpart, og i disse tilfælde lægger dyret sig som regel også kort efter til at dø, for selvom den stadig beholder sin menneskelige intelligens, har den ikke de samme yderligere relationer i sit liv at leve for, som de fleste druider har i form af familie, venner eller elskere.

De få fæller, som vælger at forsætte tilværelsen uden deres druide, slutter sig tit til en anden druide og hjælper denne i deres fælles hverv: At beskytte naturen. Men den vil aldrig igen være i stand til at danne et nyt bånd af samme slags.

Det er blevet teoretiseret, at dyrefæller er den eneste form for væsen, som ud over gudernes sande skabninger føler sig draget imod [[Paulun]] eller i tiden efter [[Dommedag]] imod et guderige, når det udånder, fordi dets [[sjæl]] har fået samme proportioner som et [[menneske|menneskes]].