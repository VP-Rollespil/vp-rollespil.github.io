{{title:Spøgelse}}
{{author:Laura Holmegaard}}
{{timestamp:2011-01-15T22:48:21Z}}
{{copyright:Spøgelse}}
Et '''spøgelse''' er et aftryk af en [[sjæl]], som ikke har fået afsluttet sit liv ordentligt og derfor har nægtet at slippe taget i [[Niraham]]. Spøgelser har meget tilfælles med [[ånd|ånder]], men der er visse fundamentale forskelle.

====Skabelse====
Et spøgelse opstår, når en døende er så opfyldt af en følelse af enten svigt, hævngerrighed, vrede, begæret efter at eje en bestemt genstand eller måske en hel skat, eller tørsten efter retfærdighed. I modsætning til en ånd har et spøgelse et helt klart mål for øje med at blive tilbage på pladen - den vil have hævn eller retfærdighed i en eller anden forstand, og når den har fået det, forsvinder spøgelset og drager til [[Dilarna|Dilarnas]] rige.

Ved at nægte at følge kaldet til [[Aferheim]] trodser en sjæl nemlig [[guderne|gudernes]] vilje og gør sig dermed til [[kætter]], også selvom spøgelset var både from og gudfrygtig i levende live.

====Personlighed====
Et spøgelses tanker domineres primært af den ene ting, som forhindrer det i at finde fred, og det har sjældent nogen minder, som ikke centrerer sig omkring dette – det finder i hvert fald ikke disse erindringer betydningsfulde. Spøgelset forlader pladen, når dets ønske er blevet opfyldt, men giver sjældent noget til gengæld som tak til den eller dem, der hjalp det til at få hævn. I modsætning til ånder er et spøgelse oftest særdeles utaknemmeligt utilregnelig.

Et spøgelse ved desuden godt, at det er dødt, hvilket ånder ikke husker og sjældent erkender, selvom man fortæller dem det. Spøgelsets død og omstændighederne omkring det er nemlig hele grundlaget for dets eksistens.

====Kontakt med de levendes verden====
Et spøgelse er, ligesom en ånd, et ikke-korporligt væsen, men i modsætning til ånder er et spøgelse så "kompakt", at alle kan se og høre det.

Desuden kan et spøgelse opnå decideret kontakt med de levendes verden, hvis man gør det rasende nok - dette svarer omtrent til det fænomen, som af [[shaman|shamaner]] kaldes for "åndestraf". Mens en ånd kan ramme folk, som gør den vred, med magi, kan et spøgelse simpelthen gøre sig selv så solidt, at det kan eksempelvis samle en kniv op og dolke sit offer eller forsøge at kvæle det.

====Egenskaber====
Et spøgelse er heller ikke bundet til ét sted, som en ånd er. Det kan vandre præcis derhen, hvor det vil, og en person, som bliver forfulgt af et hævngerrigt spøgelse, slipper således ikke let fra det. De eneste barrierer for spøgelser er af den magiske sort, for eksempel visse templer og magiakademier.

Ligesom en ånd er et spøgelse skabt af en sjæl, der som bekendt består af en uhyrlig mængde mana. Det er via denne egenskab, at en ånd kan overføre noget af den mana, som dens sjæl består af, til en shaman rent midlertidigt. En sjæl har i sig selv et uendeligt potentiale, og derfor kan ånden i teorien give shamanen en hvilken som helst gave lige fra evnen til at trække vejret under vand til at kunne kaste [[Flammehav]], men da ånden kun er fokuseret på visse ting, giver den shamanen evner, som passer til det, som ånden fokuserer på. F.eks. kunne en ånd, som var død af hjertesorg, godt give sin shaman evnen til at kaste [[Destruktion]], men sjælen er så fokuseret på sorgen og kærligheden, at den i stedet giver [[Form følelser 'sorg']] eller lignende gaver.

Det er dog aldrig dokumenteret, at et spøgelse er i stand til at lave samme overførsel, men rent teoretisk burde det være muligt. Forskere indenfor feltet er derfor kommet frem til, at et spøgelse simpelthen er alt for fokuseret på at få sin hævn til så meget som at overveje, at det kunne få den hurtigere ved at udstyre et par shamaner med noget [[magi]] og sende dem efter den, som har gjort spøgelset uret.