{{title:Golem}}
{{author:Laura Holmegaard}}
{{timestamp:2011-01-16T08:50:35Z}}
{{copyright:Golem}}
En '''golem''' er en magisk konstruktion (et objekt bygget af dødt materiale som jord, træ eller deslige), som er i stand til at bevæge sig og til at følge simple ordrer. Den er ikke selv intelligent, og uden ordrer vil de fleste golemmer blot stå stille, selvom [[zombie|zombier]] er en undtagelse for denne regel.

====Skabelse====
En golems skabelse afhænger meget af hvilket materiale, der er tale om.

=====Zombie=====
Zombier animeres og drives af ren [[den negative energi|negativ energi]]. Den negative energi er i stand til at få fæste i kroppen på grund af de rigelige mængder negativ energi, som befinder sig i et kadaver, især hvis det har fået lov til at ligge og "gære" lidt. Det er også netop zombiens kraftkilde, som giver den et særpræg, som jordgolemmer ikke har; nemlig lysten til at opsøge store mængder [[den positive energi|positiv energi]], eller med andre ord levende væsener, og udslette denne sin modsætning. Den øjensynlige trang til at dræbe er dog ikke et udtryk for, at en zombie har hverken instinkter eller drifter, blot at den negative energi også sætter sit præg på den skabning, som den animerer. 

=====Jordgolemmer=====
Jordgolemmer skabes oftest ved at lave et [[ursegl]] for jord, traditionelt indridset i panden, på en statue og derved fange en [[elementarånd]] deri, når dette håndværk udføres af [[elementalist|elementalister]], men selvom det sjældent ses, er der en anden gruppe, som ligeledes benytter sig af jordgolemmer, nemlig [[gejstlig]]heden.

''[[Guddommelig beskytter|Guddommelige beskyttere]]'', den betegnelse som normalt bruges om guddommeligt skabte golemmer, tages som regel kun i brug i krisetider. Grundet deres sjældenhed er guddommelige beskyttere ikke særlig nært studeret af troldmandsverdenen eller videnskaben, men det lader til, at de drives af en anden kraftkilde end et ursegl. Den letteste forklaring er selvfølgelig, at det er [[guderne|gudernes]] [[magi]], som får golemmen til at fungere, men mange videnskabsfolk har svært ved at sluge denne meget vage begrundelse og ønsker til stadighed vished om, hvorfra guddommelige jordgolemmer helt nøjagtigt får deres kraft.

=====Andre materialer=====
Golemmer skabt med andre materialer aktiveres som regel også med ursegl, men det er materialet, som dikterer, hvilket segl, der kan aktivere det. Plantegolemmer aktiveres som regel af [[vand]], fordi de indeholder store mængder væske og kan kontrolleres på denne måde, mens f.eks. glasgolemmer er en afart af jordgolemmer (glas er som bekendt brændt sand) og derfor også bruger jordursegl.

====Typer====
De to mest almindelige typer golemmer konstrueres af ét af følgende materialer: Kød eller jord. Kødgolemmer kaldes i daglig tale for [[zombie|zombier]] og skabes primært af [[morticist|morticister]] og [[Dilarna|Dilarnas]] præsteskab, mens golemmer af jord hovedsaligt skabes af [[elementalist|elementalister]] og kan bestå af alskens afskygninger af materialet jord lige fra ler, som er let at forarbejde, til ædelsten, som er utroligt vanskeligt at forme, men som resulterer i en så meget desto mere holdbare golem.

=====Zombier=====
Zombier er golemmer, som er skabt af dødt kød. Som regel bruges der bare almindelige lig, da disse allerede besidder den skikkelse, som de fleste ønsker at skabe deres golemmer i, men nogle vælger også at bruge kød fra flere forskellige menneskelige væsener for at give deres livløse tjener et så frygtindgydende ydre som muligt.

I kamp anvendes zombier gerne som soldater, da de som regel ikke kræver andre ingredienser end en masse døde kroppe og desuden er relativt hurtige at animere i modsætning til større udøde.

=====Jordgolemmer=====
Golemmer af jord, som regel blot omtalt slet og ret som "golemmer", da almenbefolkning oftest ikke er klar over, at zombier også hører under denne kategori, bruges som regel som dørvogtere, da de er umulige at rykke, medmindre man nedbryder det materiale, som de er gjort af, hvilket som bekendt kan være temmelig svært at gøre med hårde typer sten. Nogle bruges også som livvagter, da de kan skabes som utroligt store og skrækindjagende skikkelser og desuden besidder en enorm styrke, men da jordgolemmer også er meget langsomme og uintelligente, ligger deres største reelle force som beskyttere uden tvivl i at kunne afskrække eventuelle angribere.

=====Taimcara=====
En [[taimcara]], bedre kendt som en plantegolem, er en meget sjælden form for animation, som primært har været brugt af [[druide|druider]] og [[Sissianna|Sissiannas]] gejstlighed. Især [[elver|elverne]] har i fordums tid skabt adskillige af disse golemmet og "plantet" dem rundt omkring langs [[Eislonien|Eisloniens]] grænser, men kunsten at animere en taimcara er næsten gået tabt siden. Kun få elementalister har eksperimenteret med dem.

Til forskel for almindelige golemmer er taimcaraer relativt hurtige, men i alle andre henseender minder de om almindelige golemmer.

====Anvendelse====
De fleste golemmer bruges som dørvogtere, men nogle anvendes også som soldater og livvagter. En golem er ikke speciel anvendelig i kamp, fordi den er så langsom og desuden let at ramme, men afhængigt af materialet kan den være uhyre holdbar og meget stærk.

Nogle [[mager|magere]], hvis paranoia er udpræget, foretrækker også golemmer fremfor levende tjenere, fordi en golem kan kontrolleres fuldstændigt og ikke overtales til at forråde dens herre.

====Forbud====
Generelt er skabelsen af golemmer ikke underlagt de store restriktioner, men lige præcis med hensyn til zombier, har [[Magiens Cirkel]] og de forskellige kirker nogle regler, som primært går på at respektere den afdøde og de efterladte og derfor ikke at animere ufrivillige.

====Se også====
*[[Ursegl]]
*[[Større udøde]]
*[[Magiens Cirkels vedtægter]]