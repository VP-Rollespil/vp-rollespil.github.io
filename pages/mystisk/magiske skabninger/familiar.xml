<title>Familiar</title>
<author>Laura Holmegaard</author>
<timestamp>2011-01-20T16:21:58Z</timestamp>
<text>&apos;&apos;&apos;Familiar&apos;&apos;&apos; er den betegnelse, som [[mager|magernes]] [[tjenende ånd|tjenende ånder]] har fået af de tharkinske forskere, som beskæftiger sig med dette emne, for at adskille dem fra [[druide]]rnes [[dyrefælle|dyrefæller]].

====Skabelse====
Forbindelsen mellem en mager og dennes familiar er ikke bygget på hverken åndeligt slægtskab eller kærlighed, men derimod på rendyrket kontrol.

Når en [[troldmand]] sætter sig for at skabe en familiar, går der som regel dybdegående studier af mange forskellige [[fauna|dyrearter]] forud for selve processen, som skaber forbindelsen mellem mageren og dyret. Det er vigtig for troldmanden først at afgøre, hvilke egenskaber han ønsker i sin familiar og derefter at finde ud af hvilket væsen, der opfylder disse betingelser.

En familiar kan sættes til at varetage mange opgaver for sin herre lige fra at agere sendebud eller beskytter til spion eller kampfælle, og alle Nimars skabninger har hver deres egne kvaliteter, som sætter dem i stand til at udføre disse forskellige opgaver på optimal vis.

Når troldmanden har valgt sig en dyreart og anskaffet sig et eksemplar fra denne, afholdes et ritual, som i opbygning er langt mindre spirituelt end druidernes forsegling, men ikke desto mindre følger nogenlunde de samme retningslinjer.

Ved hjælp af magiske symboler, håndtegn og riter sørger mageren for, at en del af hans egen kraft flyder over i dyret og knytter sig til dettes [[sjæl]], således at de to bliver forbundne i et forhold, hvor det er mageren, som har magten og kan kontrollere bæstet.

Nogle troldmænd går længere og tillader deres egen sjæl at åbne sig så meget, at den bliver forbundet med dyret på omtrent samme måde, som en druide knytter sig til sin dyrefælle, men dette gøres sjældent, fordi troldmanden ønsker at komme dyrets sjæl nærmere, men som regel blot fordi den tætte kontakt gør det endnu lettere for mageren at kontrollere væsenet og at lade hans egen magi udøves igennem den underkastede skabning.

====Egenskaber====
En magers sammensmeltning med en familiar har følgelig også en helt anden effekt end druidens og dennes dyrefælles. Troldmandens åndelige kontakt til familiaren er svag og besværlig at justere, men til gengæld er magerens [[magi]] i stand til at strømme fra hans eget sind og over i dyrets, hvorfra den udløses.

Også familiarens intelligens forøges mærkbart, om end ikke i lige så stor udstrækning som dyrefællens, naturligvis alt afhængig af den mængde kraft, som henholdsvis druiden og mageren lægger i ritualet.

Modsat forbindelsen mellem druider og deres fæller har den mellem en mager og hans familiar dog kun en vis rækkevidde, som endnu engang defineres af den rå energi, som forbinder de to. Afstand kan svække kontakten mellem troldmanden og hans tjener, og der kendes sågar til tilfælde, hvor en familiar slet og ret er brudt løs fra sin herres kontrol og har taget flugten, når forbindelsen har været tilstrækkeligt svag.

====Se også====
*[[Tjenende ånd]]
*[[Dyrefælle]]
*[[Spiritisme]]
*[[Jonathan Sjælebinder]]</text>
<copyright>Familiar</copyright>
