{{title:Større udøde}}
{{author:SebastianDanielsen}}
{{timestamp:2014-09-17T19:32:24Z}}
{{copyright:Større udøde}}
"'''Større udød'''" er en betegnelse, som bruges om [[udøde]] væsener, som stadig har deres [[sind]] i behold og dermed ikke kan siges kun at være hjerneløse [[golem]]mer.

====Definition====
En udød er et væsen, som engang var i live, men som er dødt og derefter blevet animeret ved hjælp af [[den negative energi]]. Udøde væsener er immune overfor smerte, sult, kulde, ælde, gifte og generelt alle former for påvirkning, som kan skade det menneskelige legeme. Det er stadig muligt at hugge en udød i mindre stykker og dermed gøre den ukampdygtigt, fordi det ikke længere kan bevæge sine lemmer, men den negative energi vil fortsat holde skabningen "i live", og såfremt en ferm læge med nål og tråd hækler stykkerne sammen igen, genvinder den udøde straks kontrollen over sine legemsdele.

En udød er en animation af en død krop, og i tilfælde af [[zombie|zombier]] og andre "mindre" udøde som [[skelet]]ter og deslige har de ingen hjerneaktivitet. Men en større udød er ikke kun en animation af kroppen - den beholder det samme [[sind]], som personen havde, dengang vedkommende var i live. Det eneste, som mangler, er [[sjæl|sjælen]] og dermed alle den udødes følelser.

====Skabelse====
Der findes et utal af større udøde, og hver af disse har deres egen unikke skabelse. Hemmeligheden til at animere en stærk større udød er som regel en, som enhver [[dødemaner]] vogter godt, for den kan være farlig i ens rivals hænder, og man kan desuden tjene godt på den eller få megen magt ved selv at benytte udøde soldater i kamp i stedet for levende mænd, som skal lønnes, fodres og plejes, når de bliver sårede.

Fælles for alle større udøde lader dog til at være, at [[receptor]] er nødt til at være i live, når processen, som skal gøre vedkommende til en større udød, påbegyndes. Derfor ser man sjældent større udøde på slagmarker, hvor almene [[morticist|morticister]] deltager, da det er langt mere kompliceret at skabe en større udød, end det er blot at animere et par lig.

====Typer====
Der findes fire typer alment kendte større udøde, men herudover eksisterer der også et væld af eksperimentale og ofte unikke udøde, samt nogle enkelte "almene" opskrifter, der er så sjældne, at kun [[dødemaneri]]ets sande mestre kender til dem.

* [[Dødning|Dødninge]] - dette er den mest yndede form for større udøde brugt blandt morticisterne selv, men der medfølger lige så stor risici ved dens brug, som der følger magt.
* [[Jujuzombie|Jujuzombier]] - disse udøde bruges først og fremmest som tjenere på grund af deres hurtighed og gode koordination.
* [[Mumie|Mumier]] - disse udøde er hellige, da de skabes af [[guderne]] selv, når en [[gejstlig]] har syndet specielt groft imod sin guddom.
* [[Vampyr|Vampyrer]] - disse udøde har næsten alle dødningenes fordele, men skånes for mange af ulemperne og er følgelig populære blandt [[magiker|magikere]], som ikke bryder sig om at risikere deres evige menneskelighed for at få maget.

====Egenskaber====
En større udøds egenskaber varierer alt efter, hvilken type den er. Men fælles for de fleste større udøde er dog, at de i bund og grund er en fysisk og fra tid til anden også magisk forbedret udgave af den levende [[receptor]], om end denne betaler for sin fysiske overlegenhed med sin menneskelighed.

Større udøde har den fordel over zombier, at de beholder alle deres logiske og mentale evner, samt at de er i stand til at styre deres krop lige så udførligt som før og derfor hverken bliver langsomme eller usikre i deres gang, som zombier er. Tilstanden som større udød kan sågar forbedre en persons gang, hvis vedkommende eksempelvis førhen led af gigt eller andre kvaler, da udøde ikke er i stand til at føle smerte. Selvsagt bevirker det også, at selvom man jager et sværd tværs igennem den udøde, vil personen kæmpe videre, som om intet var hændt, medmindre sværdet da rammer nogle af de dele, som holder sammen på den udødes krop.

I modsætning til zombier er større udøde som sagt også fuldt ud i stand til at tænke, hvilket har inspireret talløse [[mager|magere]] igennem tiden til at skabe sig selv om til en større udød, således at deres studier har kunnet fortsætte fuldstændig uafbrudt af ælde, søvnbehov og sult.

Større udøde har, for at sige det mildt, en utrolig mængde fysiske fordele over dødelige folk, men denne overlegenhed har sin pris:

Idet ethvert menneskes følelser stammer fra dennes [[sjæl]], mister en større udød al medmenneskelighed og samvittighed, så snart sjælen forlader dennes krop. Personen er på grund af sit [[sind]] og sine minder selvsagt stadig i stand til at huske, hvordan det var at have følelser, og den kan stadig ræsonnere sig frem til, hvilke følelser givne situationer ville have bringe frem i den:

En moder vil eksempelvis kunne huske, at hun elsker sit barn, og at dette barns død ville fremkalde dyb sorg og fortvivlelse i hende, og derfor ville den udøde kvinde stadigvæk beskytte sit barn, trøste det og kærtegne det, men hun ville i realiteten ikke længere føle den mindste tilknytning til sit afkom.

En ærlig mand ville også vide, at det er hans faste overbevisning, at det er forkert at slå et andet menneske ihjel, og derfor ville han afstå fra det, men i sidste ende ville der ikke være det mindste samvittighedsnag til at plage ham, hvis han endte med at begå mord.

For på trods af mindet om følelserne vil der uafværgeligt komme en tid, hvor den udødelige skabning ikke længere kan huske, hvad det vil sige at have følelser eller samvittighed, eller hvor vedkommende simpelthen bliver ligeglad med de svage erindringer. Og en person, som hverken har etik eller medfølelse, er selvsagt til stor fare for sine omgivelser, især fordi vedkommende ikke er nær så skrøbelig som en dødelig og endnu mere, hvis personen desuden har tilegnet sig overmenneskelige kundskaber i løbet af sin forlængede "levetid".

====Forbud====
Det er forbudt ved lov at skabe større udøde, og [[Magiens Cirkel]] slår hårdt ned på de, som overtræder dette forbud. Der findes selvfølgelig undtagelser for reglen, men alle, som får dispensation, holdes under nøje opsyn, og det samme gør sig gældende for deres "skaberværk".

Formen som [[dødning]] gives der desuden heller aldrig dispensation for af flere årsager. Dødningen mister for det første sine erindringer om sin menneskelighed langt hurtigere, end det er normalt for andre større udøde, og hvad mere er, kan dødningen end ikke genvinde dette tab, skønt den skulle vende tilbage til livet. Det er lave en dødning medfører altså i bund og grund, at man skaber et ufølsomt væsen, som aldrig kan vende tilbage til sit gamle jeg, hvis det får lov til at forblive i sin udøde form særlig længe.

Forbuddet bunder generelt dels i [[Cirklen|Cirklens]] nødvendige samarbejde med de forskellige guders kirker, men først og fremmest i det faktum, at større udøde både er meget stærke og desuden uafværgeligt på et eller andet tidspunkt vil forvandles til følelseskolde psykopater, som kan blive til stor fare for samfundet.

====Større udøde og guderne====
Forbuddet mod skabelsen af større udøde bunder i flere ting, deriblandt det faktum, at større udøde er en hån imod [[guderne]] i og med, at disses skaberværk bliver adskilt.

Alle levende væsener blev i tidernes morgen skabte af enten [[Nimar]] og [[Rina]] eller [[Fanabina]], og guderne skabte dem efter deres egne billeder. [[Dværg|Dværgene]] i [[Djorka|Djorkas]] billede, [[elver|elverne]] i [[Sissianna|Sissiannas]] og så videre. Skabningerne fik derfor både en [[sjæl]], som giver dem følelser, et [[sind]], som giver dem evnen til at tænke og til at opbevare minder, og en krop hvori sjælen og sindet kan samles, indtil kroppen dør. Når dette sker, forsvinder sindet, mens sjælen drager mod [[Aferheim]] for at slutte sig til et guderige.

Guderne har principielt ikke forbudt skabelsen af "mindre" udøde, altså [[golem]]mer. Det er ikke anderledes at give dødt kød liv, end det er at animere sten, træ eller ethvert andet mineral. Visse guder, først og fremmest [[Dilarna]], giver sågar selv sine [[gejstlig|gejstlige]] evnen til at animere kadavere. Naturligvis er der også nogle kirke, som af respekt for den døde og de efterladte formaner folk til at afstå fra at animere de døde, men det er en etisk og ikke hellig sag: Blandt andet [[lysvogter|lysvogterne]] såvel som de lyse guders ([[Nimar|Nimars]], [[Sissianna|Sissiannas]], [[Jorin|Jorins]], [[Iorin|Iorins]] og [[Lyane|Lyanes]]) kirker forbyder skabelsen selv af mindre udøde, medmindre den afdøde har givet sin krop til videnskaben eller har haft et udtalt ønske om fortsat at bidrage til at beskytte sine kære efter sin død ved at lade sig animere.

Men større udøde er en helt anden sag, for de er ikke blot en animation af dødt kød - de har et [[sind]], hvilket vil sige, at det eneste, som mangler, for at fuldende den struktur, som guderne selv gav alle levende væsener, er [[sjæl|sjælen]]. Dermed er større udøde en vederstyggelighed, som samtlige kirker tager afstand fra og som regel aktivt bekæmper.

Visse af de mørke guders ([[Fanabina|Fanabinas]], [[Phlarn|Phlarns]], [[Thlarn|Thlarns]], [[Girak|Giraks]] og [[Dilarna|Dilarnas]]) tjenere gør i yderst ekstreme tilfælde alligevel brug af større udøde, men de skaber dem aldrig selv, for straffen, som venter i guddommens rige, efter ens død, er betragtelig, hvis man begår en sådan helligbrøde. Desuden er der altid store bodsofre forbundet med brugen af større udøde, som man giver guddommen for at sone sin brøde og erkende, at kun den yderste nød (eller en virkelig god mulighed for at fremme sin egen eller guddommens magt) drev en til at benytte den større udøde.