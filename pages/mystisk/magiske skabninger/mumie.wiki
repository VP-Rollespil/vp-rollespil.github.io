{{title:Mumie}}
{{author:Laura Holmegaard}}
{{timestamp:2011-01-20T12:15:37Z}}
{{copyright:Mumie}}
En '''mumie''' er en hellig [[større udøde|større udød]], der som den eneste udøde ikke kan skabes igennem [[morticisme]] men kun ved hjælp af guddommelig magi.

====Skabelse====
Selvom udøden er vanhellig i alle [[gejstlig|gejstliges]] øjne, findes der en undtagelse, og denne er, når en guddom selv dømmer sin afdøde forkynders legeme til at blive ved med at tjene, efter at [[præst|præstens]] [[sjæl]] er faret til [[Aferheim]]. Det er under ingen omstændigheder en belønning at blive givet evigt liv på denne måde, men derimod en straf til en præst, som trods tro tjeneste alligevel har formået at vække sin guddoms udtalte vrede.

Den afdødes [[sjæl]] og krop, som har forbrudt sig imod guden, dømmes som regel til at beskytte en genstand eller beliggenhed af stor hellighed i et udefineret antal år. Når denne tid omsider er gået, får kroppen lov til at gå i opløsning, og [[sjæl|sjælen]] kan endelig få fred i [[Aferheim]].

=====Proces=====
Det er en langvarig handling at skabe en mumie, og kun de højeste forkyndere bliver indviet i den kunst, som det er at forberede en mumie til dens lange straf.

Til at starte med vaskes liget omhyggeligt, og dernæst bliver organerne fjernet efter en striks procedure:

Først hentes hjernen ud igennem næsen og forsegles i en krukke. Dernæst skæres kroppen op ved den venstre side af lysken, så man kan hente hjertet ud og forsegle det i endnu en urne. De øvrige organer fjernes så og forsegles i en tredje krukke.

Herefter får kadaveret fyldt alle kroppens hulrum med natron, så al væsken trækkes ud af kroppen. Også ydersiden af liget bliver dækket af natron, og herefter lægges den afdøde i en skrånende balsameringsseng, så kropsvæsken kan løbe fra og ned i en beholder. Denne aktivitet tager 40 dage.

Liget bliver så vasket grundigt rent igen og salvet med olier og harpiks, hvorefter det bindes ind i linnedbandager i 20 lag; to for hver af [[de Ti Sande guder]] for at symbolisere det første liv, som [[guderne]] giver alle, og dernæst det andet liv, som man kan opnå i [[Aferheim]], men som denne specifikke præst må undvære i lang tid endnu. Hellige tegn lægges imellem disse lag, blandt andet over hjertet, hvor den afdødes gudesymbol placeres. Liget bliver så gennemvædet med harpiks og æteriske olier, som skal holde bandagerne sammen. Denne proces tager omkring 30 dage at udføre.

Mumien lægges herefter i midten af et helligt symbol, og et [[relikvie]] fra den afdødes gud lægges på ligets brystkasse. Ritualet er fuldendt, når den pågældende guddom bliver påkaldt og egenhændigt animerer kadaveret.