<title>Den Monopatiske Kirke</title>
<timestamp>2011-06-07T12:45:17Z</timestamp>
<text>Den Monopatiske Kirke er en ny organisation af 4 af de største menneskekirker i Niraham. Den Monopatiske Kirke er primært udbredt i det nordlige og vestlige Niraham, hvor Nimarkirken i forvejen var den mest magtfulde. Den Monopatiske Kirke har ikke et officielt stiftelsestidspunkt, men de fleste placerer Fader [[Semian|Semians]] nytårstale ved indgangen til den 13. år efter dommedag som startskuddet til den Monopatiske Reformation. 

====Teologi====
Den Monopatiske Kirke vedkender sig eksistensen af samtlige guder, men fastslår at tilbedelse kun bør tilfalde 4 af menneskenes guder. Dette er Nimar, Rina, Gasnian og Jorin.

Nimar er alfaderen, skaberen, der har skabt det ganske Niraham og alle dets lyse folk. Nimar giver alle der ønsker det fred og lykke, blot man vedkender sig ham.

Rina er Nimars guddommelige hustru. Hun er solens lys, der lader afgrøder springe frem på marken og giver verden frugtbarhed. Om Rina er død eller ej, nævner de Monopatiske Teologiske skrifter ikke noget om, og det er således op til hver enkelt præst at fortolke dette spørgsmål for sin menighed. 

Jorin er Nimars Sværd, der blev ført af den Hvide ved Dommens Dag. Jorin er menneskets beskytter i ufred og mørke, og det er almindeligt at rejsende sender deres bønner til ham på mørke og ensomme veje, ligesom soldater beder ham om sejr inden kamp mod mørkets væsner. 

Gasnian er Visdommens Gud, og det er almindeligt for alle der står overfor svære valg og beslutninger, at sende bønner til ham, i håb om vejledning. Hans visdom er den stav mennesket skal støtte sig til i svære tider.

=====De Øvrige Guder=====
Den Monopatiske Kirke anerkender eksistensen af Nirahams øvrige guder, men afviser tilbedelse af en række af disse på varierende grundlag.

Lyane og Sissiana bør ikke tilbedes af mennesker, da de ses som elverfolkets Gudinder

Djorka bør ikke tilbedes af mennesker, da han er dværgenes Gud

Burania bør ikke tilbedes, da han ses som de dødes vejleder, og ikke beskæftiger sig med de levende.

Arl, Aram, Ragil, Tara og Rasnasolin bør mennesker ikke tilbede da guderne enten repræsenterer sære og fremmede størrelser, eller er i modstrid med menneskeslægtens ønske om at organisere sig i samfund. 

Fanabina og hendes sorte yngel, Girak, Dilarna og Phlarn betragtes som forbudte at tilbede, da enhver dyrkelse af disse mørke guder og deres ord er med til at nedbryde Nimars guddommelige orden på Niraham.  

====Organisering====
Da den monopatiske kirke stadig er i sit første år, er flere ting omkring kirkens organisation stadig uklar. Dog er det tydeligt at dens stiftelse har været planlagt i længere tid, og overgangen fra de gamle til de nye tilstande er gået imponerende hurtigt blandt de gejstlige embeder.

Kirkens øverste ledelse varetages af de fire [[Teokrat|Teokrater]], hvor Fader Semian er udpeget som Første Teokrat. 

Under disse sidder en række kardinaler, en udpeget for hvert Land der vedkender sig den Monopatiske Kirke. Kardinalen i [[Kongeriget Narabond]] er den tidligere ærkebiskop af Kronstad, Tyge Olufsson.

Hvert land er dertil opdelt i en række ærkebispesæder og bispesæder, med en præciderende ærkebiskop eller biskop over dem hver. Ærkebiskopperne og biskopperne udpeger præster indenfor deres stift.

====Udbredelse====
Den Monopatiske kirke har ganske hurtigt fået stor indflydelse i de riger, der traditionelt har holdt Nimar som en af deres primære guder. Således har Narabond, Paravien og Tharkien nu også optaget den Monopatiske kirke som statsreligion, skønt de mange Tharkiske søfarere og fiskere stadig bringer ofre til Havkongen Rasnasolin.

Da Kejerriget Emyr for tiden står uden kejser, og hoffet ikke har fået afklaret arveretten blandt de mange stridende adelsslægter, har den Monopatiske Kirke også her haft mulighed for at få stor indflydelse. Med støtte fra kirkelige tropper udlånt fra flere lande, og en lang række Bispesæders personlige tropper, har den Emyrske herfører Edmund Sicherhand påbegyndt en felttog mod barbarerne på Treagonsletten. Felttoget ser ud til, som det første af sin slags, at blive vundet af Emyrianerne, og hærføreren er udnævnt til Generalkardinal af Den Monopatiske Kirke. Det er meget tvivlsomt om den øvrige Emyrske adel kan holde kontrollen over kejserriget, skulle Generalkardinalen vende sejrrig hjem, i spidsen for en hær af veteraner fra Treagon-krigene, og dermed skulle de sidste af de nordlige riger ligeledes være monopatisk inden den første efterårssne i 13 e.D.

====Inkvisitionen====
Da den Monopatiske Kirke har en række for- og påbud som alle mennesker skal overholde, er det nødvendigt med en kirkelig domstol til at varetage og dømme for brud på disse. Den Monopatiske Inkvisition er en sammenslutning af de fire kirkers egne inkvisitioner, med de fleste ledende embedsstole varetaget af tidligere højtstående præster i Jorin-kirken. I Narabond ledes Inkvisitionen af Storinkvisitor Korfitz Edelweiss, der har sæde i Kronstad.

====Forhold til de øvrige kirker====
Forholdet til den Darconske Djorka-kirke og dens ypperstepræst Brunar Stenhammer er udemærket, ligesom venskabet med de 7 elviske kirker er vedligeholdt. Begge disse kirker har sågar tilkendegjort at Reformationen er noget af det mere fornuftige de menneskelige kirker har foretaget sig i nyere tid. 

====Menneskesyn og Livet efter Døden====
Den Monopatiske Kirke prædiker at Nimar skabte mennesket i Arams billede, og gjorde således mennesket svigfuldt, misundeligt og tyvagtigt. Alle mennesker fødes således med disse ringe kvaliteter, men tillige med en fri vilje, der giver dem mulighed for at fravælge deres natur, og vælge Lyset istedet. De der vælger Lyset kommer efter døden til Nimar den Hvide, ledt af Dødsenglen, den Barmhjertige Burania.

====De Hellige Skrifter====
=====Den Hellige Byrde=====
Den Hellige Byrde er det første af Monopaternes hellige skrifter, og indeholder en lang række af Jarcos prædikener og breve. Dertil følger en grundig beskrivelse af den hellige byrde som alle mennesker kan vælge at påtage sig, for at stræbe mod Lyset, og støtte andre på samme færd. 

=====Praxis=====
Praxis er titlen på Monopaternes anden hellige bog, der er en samling af formaninger, forbud og påbud givet igennem tiderne af hellige mænd og kvinder. På baggrund af disse beskriver Praxis hvordan den monopatiske gejstlige skal drive sit hverv. Således beskrives der hvordan de fire guder skal prædikes i fællesskab, hvordan sognebørnene bedst vejledes i svære tider og hvordan de Monopatiske ritualer forvaltes og udføres.</text>
<copyright>Den Monopatiske Kirke</copyright>
