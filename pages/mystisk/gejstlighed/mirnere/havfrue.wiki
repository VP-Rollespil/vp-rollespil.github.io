{{title:Havfrue}}
{{author:Laura Holmegaard}}
{{timestamp:2011-01-22T11:06:14Z}}
{{copyright:Havfrue}}
'''Havfruer''' er [[Rasnasolin|Rasnasolins]] [[mirner|mirnere]]. Havfruerne beskytter de søfarende og vise dem gerne vej, hvis sejlerne er drevet til havs eller er kommet ind i farefuldt farvand. Skulle det endelig ske, at en skude går ned med mand og mus, hjælper Rasnasolins mirnere de nødstedte tilbage til land, hvad enten det er til en klippe, hvorpå de kan sætte matrosen af og derefter pleje ham indtil et andet skib kommer forbi, eller hele vejen ind til kysten.

====Udseende og egenskaber====
Der findes kun kvindelige havfruer i modsætning til sælfolk, som tæller både mænd og kvinder. En havfrue ligner en almindelig om end billedskøn menneskekvinde foroven, men hun har en lang fiskehale i stedet for ben.

Havfruer er både smukke og skinsyge væsener, og de bryder sig ikke særlig meget om andre kvinder. Der findes flere historier om, hvordan en havfrue har ladet en kvindelig skibbruden drukne, eller hvordan havfruen ligefrem har ledt et skib på grund, fordi hun så en smuk kvinde om bord. Af samme grund anser mange sømænd det for at bringe uheld, hvis der kommer en kvinde om bord på deres skude.

Dette er det rene sludder, da en havfrue aldrig kunne finde på at lade en hel besætning gå til, bare fordi der er en køn pige ombord på et givent skib. Havfruer kan dog let forveksles med [[sirene|sirener]], og desuden er det faktisk sandt, at havfruer sjældne gange egenhændigt synker skibe, men i så fald er det ikke på grund af et damemenneskes tilstedeværelse, men snarere fordi matroserne ikke har ofret til Rasnasolin eller måske ligefrem har gjort havguden vred ved at ytre blasfemi om bord på båden eller på anden vis opføre sig uanstændigt.

Havfruer er i stand til at kommunikere med alle havets dyr og til at kontrollere havstrømmene i en vis grad, f.eks. ved at skabe malstrømme. Jo flere havfruer der samarbejder, jo større uvejr kan de frembringe.

Det siges, at hvis man kan hjælpe en havfrue i nød, vil hun opfylde ønsker for en til en vis grænse.

====Levesteder====
Havfruer lever normalt i havet, men de kan også sagtens klare sig et stykke tid over vand. Havfruernes kraft svækkes til gengæld betydeligt, jo længere de befinder sig fra land. Det sker en sjælden gang, at en havfrue krænger sin fiskeham af sig for at vandre på land, men hvis nogen finder denne ham og gemmer den for hende, får de kontrol over havfruen, og hun kan aldrig igen vende tilbage til havet, før hun har fundet hammen.

====Se også====
*[[Sirene]]
*[[Sælfolk]]
*[[Mirner]]