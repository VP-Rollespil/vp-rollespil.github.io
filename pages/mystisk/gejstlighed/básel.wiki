{{title:Básel}}
{{author:Laura Holmegaard}}
{{timestamp:2009-09-15T13:22:04Z}}
{{copyright:Básel}}
Verdenstræet, som vokser i [[Aferheim|Aferheims]] midte. Træet er så stort, at den som står ved dens fod ikke kan se nogen himmel i nogen retninger, fordi Básels krone breder sig så langt omkring, og at rødderne er som et levende hav omkring stammen.
For så vidt vides har Básel eksisteret endnu længere end selv [[guderne]], men siden der ikke eksisterede liv før [[de Fire Første guder]], kan ingen vide det med sikkerhed.
Der knytter sig adskillige legender og sagn til verdenstræet, blandt andet en forklaring på, hvorfor døgnet eksisterer.

Dengang verden endnu var ung, og [[dværg|dværgene]] stadig arbejdede utrætteligt for at fjerne vandet fra [[Nimar|Nimars]] plade, skuede [[Djorka]] ned på sine børn. Han indså, at han var nødt til at give dem nogle værktøjer, hvormed de kunne grave deres dybe gange, for det var hårdt for dværgene at arbejde foruden nogle hjælpemidler.
Djorka, som er jordens og vindenes Herre, tvang med sin stålsatte vilje en mængde mineraler ud af muldens mørke favn. Dernæst begyndte han at se sig om efter brændsel, for han agtede at bygge en smedje, hvori han kunne forme metallet efter sine ønsker, og derefter lære denne kunst videre til sine børn. Mineralerne var trods alt ikke underlagt dværgenes luner, som det var hans, og da Djorka ønskede, at hans folk selv skulle kunne udføre dette værk, som han skulle til at påbegynde, ville han gøre det på en måde, som hans trofaste tilbedere ville kunne efterligne.
Og Djorka så, at det eneste brændbare materiale i [[Aferheim]], som ville kunne dække hans behov, var det mægtige verdenstræ; Basél. Dværgenes Alfader gik derfor hen til det gigantiske træs rødder, hvor han så ofte havde leget som barn, og begyndte at grave jorden mellem dem bort, for her at kunne bygge sin esse. For at den ikke skulle styrte sammen, afstivede han væggene i smedjen med metal udvundet af jordens indre, og da dette var gjort, byggede Djorka et enormt ildsted midt under Baséls stamme, og ristede med runer et navn i rødderne der hang over essen: ”[[Cyklus]]”.
Snart fængede den ild som mestersmeden tændte under Baséls rødder, og Djorka lod vinden fungere som en vældig blæsebælg, så luerne fik kraft og styrke. Det første træ stod i flammer, og i sin smedje skabte Djorka hammere, hakker, skovle, save, tænger, syle, file og alskens andre værktøjer.
Dette gjorde [[Alfaderen]] dog ikke blot på en enkelt dag. Da Basél var brændt ned til grunden den første dag, lagde Djorka sig til at sove ved siden af gløderne, træt som han var efter en lang dags arbejde.
Mens smedeguden sov, begyndte Basél, det uforgængelige verdenstræ, atter at vokse frem fra asken, og da Djorka vågnede den næste morgen, hævede den gigantiske stamme sig atter højt over hans hoved, og dækkede hele himmelen med sin vældige krone. Men under jorden, der hvor dværgegudens esse stadig stod, var navnet på hans smedje stadig mejslet dybt i træets rødder.
Da blæste Djorka til de gløder, som stadig ulmede under Basél, og endnu engang brød det mægtige træ ud i lys lue.
Således blev [[cyklus|cyklusen]] startet, og siden hen har det været sådan, at Djorka ved hvert morgengry puster liv i gløderne i sin esse; de ulmer så vi på Niraham kan se dem som gryet, og derefter brænder Basél ned til grunden, indtil der kun er en bunke gløder tilbage, som spreder rødme på aftenhimlen. I løbet af natten vokser Basél atter op, mens Djorka hviler, og næste dag påbegynder dværgenes stamfader atter sit arbejde under jorden.