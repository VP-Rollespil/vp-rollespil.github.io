{{title:Dåb}}
{{author:Laura Holmegaard}}
{{timestamp:2011-01-11T09:54:11Z}}
{{copyright:Dåb}}
'''Dåbshandlingen''' finder som regel sted, når et barn er nyfødt. Det giver udtryk for, at forældrene vier barnet til en bestemt [[guderne|gud]] og følgelig beder guden om at holde hånden over barnet til gengæld. Selv hvis et barn konverterer til en anden tro som voksen, betragtes den guddom, som vedkommende er døbt til, stadig som personens beskytter resten af livet.

====Dåbshandlingen====
En dåb forrettes som regel af en [[præst]], men såfremt en nyfødt bliver syg eller på anden måde giver udtryk for svagelighed før sin dåb, vælger nogle forældre også at døbe barnet selv for blandt andet at få en guddoms hjælp til at overkomme sygdommen. I så fald er det ofte faderen eller husstandens ældste, som forretter dåben.

I byerne foregår dåbshandlingen oftest i en kirke, fordi gejstligheden er for travlt til at holde sig ajourførte om, hvad der sker i samfundet og desuden har andet at lave end at tage på hjemmebesøg. Forældreparret og barnets kommende gudforældre opsøger en præst, som herefter velsigner barnet og tegner en vandret streg hen over dets pande med det materiale, som er bestemt af guden, og poden er så at betragte som døbt. Herefter donerer forældrene traditionen tro en pengegave til kirken, men rigere forældre kan også finde på at give så store og værdifulde gaver som jord eller en ejendom som tak.

I de mindre landsbyer kommer præsten som regel på hjemmebesøg højst nogle dage efter fødslen, så han kan ønske forældreparret tillykke og velsigne den lille. Det er relativt let hurtigt at sende bud efter gudforældrene, da alle bor så tæt, og oftest inviteres præsten til at blive og spise med om aftenen, eftersom en bondes donation til kirken tit er ganske begrænset af åbenlyse årsager.

====Gudforældre====
Det er gudforældrene, som holder barnet i deres arme, mens det bliver døbt, og ved at indgå i denne hellige handling indvilliger de også i at tage sig af barnet, hvis der skulle tilstøde dets forældre noget. Det betragtes som en ære at blive valgt til [[gudfader]] eller [[gudmoder]], men det er også et stort ansvar, og mange forældre stiler målrettet efter at få så velhavende folk som muligt til at stå fadder til deres barn, så ungen er sikret for fremtiden.

====Salvelsen====
De forskellige guddomme har som sagt hver deres materiale, som skal påføres barnets pande under dåben.

[[Nimar]] bruger vand til sin dåb. Denne tradition stammer fra historien om [[Jarcos dåb]], hvor [[Alim]] døbte [[profet|profeten]] i floden [[Jarcos Bånd]] i [[Paravien]]. Ifølge englen rensede dåbens vand ikke kun Jarcos krop, men også hans [[sjæl]], og derfor bruges der endnu vand til at døbe børn i Nimars navn.

[[Rina]] bruger planteolie til sin dåb. Traditionen stammer fra historien om [[hyrdinden Lyris]], som blev velsignet af Rinas profet Argem og salvet med olivenolie, idet profeten viede Lyris til Rina og lovede, at hun en dag ville blive dronning over [[rhynner|rhynnerne]]. Fordi Rina er frugtbarhedens og dermed alle afgrøders gudinde (og fordi olivenolie er særdeles kostbar i norden), har hendes kirke bestemt, at salven fra enhver plante kan bruges til dåben, så mens olivenolie stadig er mest populær i syden, anvendes oftere rapsolie længere mod nord.

[[Gasnian]] bruger som den eneste gud ikke et materiale til at markere den døbte. Derimod puster præsten blidt på den lilles pande efter at have velsignet barnet. Denne tradition stammer fra historien om, hvordan Gasnians [[ærkeengel]] [[Ors]] velsignede den elviske [[højkonge]] [[Cion Keladon]] og blæste al Gasnians visdom i ham ved at kysse højkongen på panden – et kys, der ikke føltes som mere end et blidt pust.

[[Fanabina]] bruger parfumeret vin til sin dåb. Traditionen har ikke rod i nogen religiøs historie, men forklares på den måde, at Fanabina har særligt let ved at påvirke den, som har indtaget rigelige mængder vin, og at gudindens velsignelse derudover er så sød som parfume.

[[Djorka]] bruger jord til sin dåb. Heller ikke i dette tilfælde stammer traditionen fra en bestemt historie, men derimod fra den åbenlyse antagelse om, at en streg tegnet med Djorkas jord i et barns pande efter velsignelsen er den mest åbenlyse måde at signalere, at den lille vitterligt vies til Djorka. Jordens konsistens varierer dog meget fra præst til præst: Nogle bruger støv, andre ler og atter andre muldjord – hver har sin smag.

[[Rasnasolin]] bruger saltvand til sin dåb. Denne tradition stammer fra historien om [[Sebastian]], som efter en lang rejse over den støvede slette endelig nåede havets strand, og som baskede sit ansigt rent for støv i det salte vand, inden han priste Rasnasolin for dette forunderlige syn af vand, så langt hans øje rakte.

[[Ragil]] bruger sod rørt op i blod til sin dåb. Traditionen stammer fra historien om hærføreren [[Esthea]], som i den mørkeste time, hvor fjenden havde drevet hendes tropper på flugt, smed sin hjelm og markerede sig selv som et offer til Ragils hellige krig ved at indsmøre sin pande i sit eget blod og asken fra hendes lands brændte fane. Ragil ledte da Estheas resterende soldater til sejr og ophøjede siden hærføreren til sin [[ærkeengel]].

[[Burania]] bruger balsam til sin dåb. Traditionen bag dette materiale kommer slet og ret fra balsamharpiksens lindrende og helbredende egenskaber, som står for alt det gode, som Burania lover et barn, der bliver viet til ham. Eftersom balsam dog er utroligt dyrt, især for de nordlige Buraniatilbedere, erstatter mange præster balsammen med et kys på panden, som ligeledes symboliserer et løfte om trøst og lindring.

[[Sissianna]] bruger rosenvand til sin dåb. Denne tradition bunder i det faktum, at [[rosen]] er Sissiannas første skaberværk på [[Niraham]] og dermed en hellig blomst. Gudinden skabte den af månevand, og dernæst drak den af hendes blod, da hun stak sig på en torn. Det varierer dog, om en præst foretrækker at bruge hvide rosenblad for uskylden eller røde rosenblade for guddommeligheden til rosenvandet.

[[Aram]] bruger alkohol til sin dåb. Traditionen bunder i legenden om [[Aram og Rinas væddemål]], der som bekendt resulterede i vinens tilblivelse.

====Se også====
[[Guderne]]

[[Gudernes ærkeengle]]

[[Legender]]