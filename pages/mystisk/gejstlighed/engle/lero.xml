<title>Lero</title>
<author>Laura Holmegaard</author>
<timestamp>2011-01-11T10:26:44Z</timestamp>
<text>&apos;&apos;&apos;Lero&apos;&apos;&apos; er en af [[Rasnasolin|Rasnasolins]] [[ærkeengel|ærkeengle]]. Hans domæner er druknedøden og forlis, så han anråbes oftest af folk, som frygter druknedøden eller som har lidt skibbrud. Thi de som er i fare for at omkomme på havet eller som er skyllet op på et klippeskær langt fra land, kan bede til Lero om at gå i forbøn for deres liv hos Rasnasolin, så de ikke skal blive opslugt af det grådige hav eller sygne hen på deres øde ø.

====Lero og stormen====
Dengang Lero levede, var han søfarer. Han havde det sorte uheld at få hyre på et skib, hvor kaptajnen havde syndet imod Rasnasolin og glemt at ofre til [[Vandets Herre]] i ti lange år. Da skibet stod ud, blev det derfor efter kun få dage et frygteligt stormvejr, og matroserne forstod, at de var i frygtelig fare.

Lero var en gudfrygtig mand, og han vidste, at der måtte være en grund til, at Rasnasolin straffede skibets besætning. Da indså han, at kun én person på skibet kunne forsage så stor vrede fra [[Havets Herre]], og han anråbte kaptajnen, om ikke denne ville vise sin besætning barmhjertighed og forsøge at forlige sig med Rasnasolin.

Kaptajnen blev bleg ved denne åbenlyse beskyldning, men så fattede han sig og råbte, at han som kaptajn måtte vide bedre end nogen sømand, hvad der var galt, og at han havde hørt fra mågerne, at det var Lero selv, som var synderen ombord. Kaptajnen var nemlig bange for, at de andre matroser ville tro på Lero, og derfor ville kaptajnen af med ham i en fart.

På kaptajnens ordrer skyndte besætningen at proppe Lero ned i en tønde, som de hamrede låget fast på og dernæst smed overbord, mens de bad Rasnasolin om at skåne deres liv, nu hvor synderen var blevet smidt fra borde. Men Rasnasolin blev rasende over, at sømændene holdt hånden over en løgner og havde skilt sig af med den eneste ærlige mand på skibet, så han sank skuden med mand og mus, og ingen overlevede.

Men Lero, hvis tønde blev kastet hid og did af bølgerne, bad utrætteligt Rasnasolin om at forbarme sig over ham, og da skibet var blevet sunket, blev havet atter roligt, og strømmen førte Leros tønde til det, som af sømænd kaldes for en levende ø – et stykke landjord, som flytter sig. Her skyllede tønden op på stranden, hvor den blev fundet af en flok underskønne [[havfrue|havfruer]], Rasnasolins tjenere. Da slog bunden ud af tønden og reddede Lero, og de gav ham frisk frugt og regnvand at styrke sig på.

Så såre han var kommet til kræfter og atter kunne tale, faldt Lero på knæ og takkede Rasnasolin for sin mirakuløse redning. Denne troskab rørte Havenes Herre, og Rasnasolin tonede da frem foran Lero og tog den fromme og heldige sømand til sig som sin [[ærkeengel]].</text>
<copyright>Lero</copyright>
