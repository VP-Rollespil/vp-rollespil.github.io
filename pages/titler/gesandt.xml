<title>Gesandt</title>
<author>Laura Holmegaard</author>
<timestamp>2010-01-18T20:31:01Z</timestamp>
<text>&apos;&apos;&apos;Gesandt&apos;&apos;&apos; er en titel, som gives til en stammeleder på [[Traegonn Sletten]]. Personen vælges ved overvældende enighed af alle stammens medlemmer; alle fra børn til oldinge, krøblinger som krigere har lov til at ytre sig i denne sag som i alle andre, der tages op i stammernes interne råd.

Gesandten er den vigtigste blandt stammens ligemænd og er ansvarlig for at mægle i uenigheder både internt i lejren og med andre stammer, for at planlægge lejrens fælles aktiviteter såsom jagt eller religiøse højtider (i samarbejde med det spirituelle overhoved, hvis det ikke er gesandten selv) og for at deltage i det store rådsmøde, som afholdes hvert andet år på [[Himmelbjerget]].

Til mødet kommer alle gesandter fra sletten, og ved denne lejlighed er al kamp forbudt. [[Heks|Hekse]] og [[druide|druider]] må mødes i fredsommelighed for at diskutere stammernes interne anliggender, men netop fordi det kan være så svært for de to fløje at enes, sker der også fra tid til anden det uhørte, at en gesandt ikke dukker op til mødet. Dette kan få stor betydning for vedkommendes stamme, for det er på Himmelbjerget, at stammernes ledere drøfter vigtige sager som fordeling af jagtområder, uenigheder mellem de forskellige stammer, tidspunkter hvor stammerne skal mødes, så de forskellige ugifte har en chance for at finde sig en mage, og deslige.

Tit holder også et enkelt områdes gesandter rådslagning for at diskutere nogenlunde de samme ting, som man debatterer på Himmelbjerget, men i så fald deltager som regel kun 12-13 personer.</text>
<copyright>Gesandt</copyright>
