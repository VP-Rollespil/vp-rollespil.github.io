{{title:Hus}}
{{author:Laura Holmegaard}}
{{timestamp:2010-01-13T15:29:52Z}}
{{copyright:Hus}}
I [[Underverdenen]] tilhører alle sortelviske familier et '''hus''', der har en [[husfrue]] som overhovede. [[Sortelver|Sortelvere]], som ikke tilhører et hus, betegnes som renegater og er ofte samfundets laveste udskud, fordi de ikke har nogen til at beskytte sig. Husene hedder som regel det samme som den slægt, der i sin tid grundlagde det, og selv hvis det på et tidspunkt får en frue, som ikke før var en del af familien, tager hun husets navn som sit eget, i samme øjeblik hun får magten.

Hierarkiet indenfor hvert hus ligner som regel hinanden. Øverst står husfruen og hendes døtre, dernæst kommer [[krigsfrue|krigsfruen]], [[torturfrue|torturfruen]], [[våbenmester|våbenmesteren]], [[hustroldmand|hustroldmanden]] og fruens sønner og [[gemal]], så kommer de almene soldater, dernæst tjenestestaben og endelig slaverne. Kvinder står altid over mænd, hvis de to har samme rang, og ofte må sortelverne tage mere hensyn til hinandens indflydelse end til titler og andet øregøgl. Men det er som regel også sandt, at en høj position indenfor et hus kun kan opnås, hvis man i forvejen har en vis magt, som kan anspore husfruen til at skænke en titel til en.

Mange laverestående huse er vasaller til de højtstående adelshuse i de byer, de bor i, og tjener dette herskerhus' frue til gengæld for hendes beskyttelse og belønninger for mere eller mindre tro tjeneste.

Nogle gange sker det, når to huse har ført krig imod hinanden, at ét hus opsluger et andet og tager både dets medlemmer og rigdom. Når dette sker, er det sjældent andre end det ødelagte hus' husfrues familie, som har noget imod det, for loyalitet imod ens hus, hvis man kan få et bedre tilbud, er sjældent stor blandt [[Fanabinas børn]]. Hvis et hus falder, nævnes det ikke siden af andre sortelvere, for hvis det ikke havde kompetencerne til at forsvare sig selv, fortjener det ikke yderligere omtale.

Sortelvere får både navn efter deres slægt og det hus, som de tilhører. Altså kan man altid kende en adelig sortelver på, at vedkommende kun har ét efternavn, som altså både er personens familienavn og husnavn.