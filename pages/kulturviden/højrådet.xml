<title>Højrådet</title>
<author>Laura Holmegaard</author>
<timestamp>2009-10-02T18:59:13Z</timestamp>
<text>&apos;&apos;&apos;Højrådet&apos;&apos;&apos; er [[Eislonien|Eisloniens]] lovgivende forsamling. Det er også den eneste forsamling, som kan stille en [[elver]] den prøve, som man skal bestå for at blive [[højmager]].

Højrådet har hovedsæde i [[Cristaliana]] i tempelbyen [[Vetas]], og samles kun få gange om året. [[Eisloniens love|Lovene i Eislonien]] er stærkt begrænsede, for elverne er et altruistisk og ansvarsbevidst folkefærd, hvis egen samvittighed dikterer deres handlinger.

Ikke desto mindre findes der dog visse dekreter, som er lovligt gældende for alle elvere, ligegyldigt om de befinder sig i Eislonien, [[Santillia]] eller [[Verdensskoven]] - eller helt udenfor elvernes riger for den sags skyld. Straffen for at bryde disse love er i de fleste tilfælde landsforvisning og forbud mod nogensinde igen at sætte fod på elvisk jord, men i visse tilfælde er straffen for lovbrud også døden.

Det er Højrådet, som bestemmer, hvilke love, der er gældende for det elviske folk, og hvilken straf, som brud på dem medfører. I de fleste henseender dømmer Højrådet mildt, men i sager såsom [[dæmonologi]], [[hekseri]] eller særlig groft kætteri, er landsforvisning ikke nok til at tilfredsstille elvernes retfærdighedssans.

Ikke kun de 9 medlemmer af Højrådet har noget at skulle sige med henblik på lovene, for selvom de ikke kan bidrage til at træffe nogle endelige beslutninger, kan både de elviske fyrster, fyrstinder og stort set enhver med et tilstrækkeligt vigtigt ærinde få fortræde for Højrådet, som derefter tager deres synspunkter til efterretning. Også Højkonge [[Aencar Keladon]] drister sig til tider til at give sit besyv med.

Højrådets medlemmer stammer fra ni forskellige familier. Ingen af disse er højadelige, for en slægt, som både besidder en [[Drømmejuvel]] såvel som en plads i Højrådet, får på den måde for stor politisk indflydelse. Samtlige medlemmer er desuden lærlinge af [[den Vise]].

De nuværende familier, som er repræsenteret i Højrådet er [[Keladon]], [[Svanevinge]], Frosthånd, Silinius, [[Hvidblod]] og Sølverstorm. De sidste tre medlemmer af Højrådet er den Vise og to af hans øvrige lærlinge, hvis slægtskab er ukendt for den almene elver.</text>
<copyright>Højrådet</copyright>
