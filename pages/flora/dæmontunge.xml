<title>Dæmontunge</title>
<author>Laura Holmegaard</author>
<timestamp>2010-12-31T14:54:33Z</timestamp>
<text>&apos;&apos;&apos;Dæmontunge&apos;&apos;&apos; vokser bedst i mørke, fugtige omgivelser med fed muldjord, men en variant kaldet &apos;&apos;klippedæmontunge&apos;&apos; er også i stand til at slå rod på sten og andre glatte overflader ligesom mos. Den har dog stadig brug for rigelig væske og beskyttelse mod stærkt sollys.

Planten forekommer kun i det nordlige [[Niraham]], da den ikke har godt af for meget varme, men heller ikke tolererer stærk kulde. Den vokser blandt andet i enge og ved vandløb, men findes også i [[Underverdenen]]. Generelt er den dog ikke særligt udbredt, og folk, som bruger dæmontunges saft til eksempelvis indgravering af læder eller til tatoveringer, er derfor ofte nødt til at dyrke den selv.

Dæmontunge er af udseende mørkegrøn grænsende til sort, hvis den får vand nok, og ligner en klump af sammenkrøllede tunger, hvilket blandt andet har medvirket til at give den sit navn. Det har dog også bidraget, at dens saft er ætsende og decideret livsfarlig at indtage. Det brænder da også i munden med det samme, men netop af denne grund fører uagtsom indtagelse af dæmontunge sjældent til dødsfald, da smerten får de fleste dyr såvel som mennesker til øjeblikkeligt at holde op med at spise. Svære bylder og i værste fald ødelæggelse af tungen er dog ofte en konsekvens af at bide i et blad fra dæmontunge.</text>
<copyright>Dæmontunge</copyright>
