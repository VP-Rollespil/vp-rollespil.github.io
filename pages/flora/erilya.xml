<title>Erilya</title>
<author>Laura Holmegaard</author>
<timestamp>2009-11-21T11:08:04Z</timestamp>
<text>&apos;&apos;&apos;Erilyaen&apos;&apos;&apos; [udtales e-RILL-ja] er en usædvanlig plante, som trives utroligt dårligt i sollys og kun vokser i vand. Som følge deraf findes den kun i [[Darconien]], [[Underverdenen]] og mørklagte sumpområder.

Plantens rødder kan finde fæste på både sten og fast grund, så længe de konstant er under vand. Stilken strækker sig på den anden side op over vandoverfladen for, at den store blomst kan &quot;hvile&quot; enten på klippegrunden ved siden af kilden i &apos;&apos;stenerilyaens&apos;&apos; tilfælde eller f.eks. op ad et træs stamme, hvis der er tale om en &apos;&apos;sumperilya&apos;&apos;.

Selve blomsten er let at overse, især stenerilyaen, fordi dens den størstedelen af tiden er fuldstændig tillukket. Ydersiden af kronbladene har forskellige nuancer af grå, mens indersiden er fuldstændig hvid med sølvstænk. Hulrummet nederst i planten er fyldt med en flydende mælkehvid væske, som er meget sød og lettere alkoholiseret af at have gæret så længe i blomstens indre.

Erilyaens saft anvendes til fin vin af de intelligente væsener, som lever under jorden, men også virreren nyder godt af saften. For at åbne en erilyas kronblade uden at beskadige planten og ødelægge yderligere produktion af saften, skal de udsættes for varme. For en [[dværg]] eller [[sortelver]] er det blot nødvendigt at gnide sine hænder mod hinanden, indtil de er godt varme, og så holde om blomsten, men kun ét umælende væsen kan gøre de intelligente skabninger kunsten efter.

[[Virrer|Virreren]] er det eneste dyr i Underverdenen, som har specialiseret sig i at få fat i erilyasaften. Ved at bevæge sine vinger med høj hastighed opvarmer insektet dem, indtil vingerne har opnået en sådan temperatur, at virreren kan lukke dem omkring blomsten og varme den op. Hvis der findes erilyaer i et område, er det med sikkerhed også virrere i nærheden, og den karakteristiske svage summen fra insekternes vinger er et sikkert pejlemærke at gå efter, hvis man søger efter vand i Underverdenen eller Darconien.</text>
<copyright>Erilya</copyright>
