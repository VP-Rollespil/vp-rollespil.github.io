{{title:Hestetåre}}
{{author:Laura Holmegaard}}
{{timestamp:2011-01-17T12:12:38Z}}
{{copyright:Hestetåre}}
'''Hestetåre''' er en steppeplante. Den vokser bedst i næringsrig muldjord på steder med masser af sol. Planten kan vokse næsten hvor som helst, men bliver lille og indskrumpet, hvis jorden er for fugtig eller leret, eller hvis den ikke får lys nok. Den er ikke særlig stor, men ses som regel som små, blå pletter i det høje græs på de fleste store sletter i hele [[Niraham]].

====Oprindelse====
Hestetåre har fået sit navn fra traegonnsk mytologi. En legende fortæller om [[Ånderytternes stamme]], som blev udryddet fuldstændig under et såkaldt "præventivt angreb" fra [[elver|elverne]] ved grænsen. Elverne satte ild til lejrens telte, og de, som ikke omkom i flammerne, blev kvalt af røgen eller efterfølgende nedslagtet af de ventende elvere.

Stammens heste brød ud af deres indhegning under angrebet, men trods deres frygt for de brølende flammer flygtede de ikke fra stedet, for de kunne høre deres stammefolks skrig derindefra. Da morgenen gryede, og ilden var døet ud, vandrede gangerne rundt i asken fra den forkullede lejr, og tårerne flød fra deres øjne over tabet. Der, hvor dråberne ramte jorden, voksede en plante med små, blå blomster frem, og den fik navn efter hestenes tårer.

Fra asken rejste sig da stammens [[ånd|ånder]], og hver rytter fandt atter sit ridedyr og sprang op på dens ryg, hvorefter de galopperede ud på sletten for i al evighed at ride rastløse omkring. For skønt de var døde, var [[traegonner|traegonnernes]] bånd til deres gangere så stærkt, at det ikke kunne brydes.

Planten blev formodentlig først navngivet af traegonnerne, fordi de som de første fandt noget at bruge den til, og deres navn for den er siden blevet overtaget af resten af Niraham. Den går dog også under betegnelsen [[engloppe]], et navn som især børn bruger, fordi de spredte, blå glimt af planten i det høje græs kan minde om lopper i et dyrs pels.

====Anvendelse====
Ifølge traegonnerne er det en del af hestetårens kraft, at de tårer, som stadig er en del af blomsten, altså dens væske, kan skabe en forbindelse til åndeverdenen, og den bruges derfor også ritualer, når en [[shaman]] skal bringe sig selv i trance.

Derudover benyttes hestetåre både som ingrediens i [[vajdmagi]] og [[alkymistisk formskiftning]].

====Se også====
*[[Flora]]
*[[Alkymi]]
*[[Shamanisme]]