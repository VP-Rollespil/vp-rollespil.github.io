{{title:Magiens Cirkels Inkvisition}}
{{author:Laura Holmegaard}}
{{timestamp:2010-01-04T13:34:39Z}}
{{copyright:Magiens Cirkels Inkvisition}}
'''Magiens Cirkels Inkvisition''' er den afdeling indenfor [[Cirklen]], som har hovedansvaret for at opsøge og bekæmpe de [[mager|magere]], som ikke overholder [[Magiens Cirkels vedtægter]].

Inkvisitionens medlemmer har særstatus indenfor [[Magiens Cirkel]], idet de besidder to range - én som [[cirkelinkvisitor]] og én som alment medlem af Cirklen. I alle sager som vedrører lovbrud, har en inkvisitor mere autoritet end de fleste andre medlemmer af Magiens Cirkel, selvom han ud over sin rang som inkvisitor måske ikke har anden titel end ''mester''.

Inden for selve Magiens Cirkels Inkvisition findes der kun to range: [[Stormester (gejstlig)|Stormester]] og cirkelinkvisitor. Stormesteren bestyrer hele afdelingen, og samtlige inkvisitorer er ligeværdige.

Magiens Cirkels Inkvisition har hovedsæde i [[Etos]], men dens medlemmer er spredt i hele [[Niraham]]. Cirkelinkvisitorer behøver normalt ikke at tage sig af de mindre brud på Cirklens vedtægter, men til gengæld er det som regel dem, der bringer [[renegat|renegater]] for Cirklens domstole.

Uddannelsen som cirkelinkvisitor tager som regel to år, medmindre inkvisitionens stormester egenhændigt beslutter, at træningsperioden simpelthen kan springes over for en særligt begavet rekrut. Når en [[mager]] påbegynder sin oplæring som cirkelinkvisitor, får vedkommende rang som "novice" og bliver tildelt en "mentor", som han eller hun skal følge overalt og lyde i alt under oplæringen. På grund af dette vælger mange medlemmer af Magiens Cirkel først at træde i inkvisitionens tjeneste, når de er blevet mestre. Mentoren er så ansvarlig for at oplære nybegynderen i både teori og praktik i løbet af de næste to år. Når tidsrummet er udløbet, bliver novicen automatisk cirkelinkvisitor, med alle dertilhørende forpligtelser og beføjelser, medmindre dennes mentor har stærke indvendinger imod ophøjelsen.

Inkvisitionens nuværende stormester er [[Cephas de Seren]].