{{title:Det Sorte Kors}}
{{author:Laura Holmegaard}}
{{timestamp:2009-10-25T07:52:24Z}}
{{copyright:Det Sorte Kors}}
'''Det Sorte Kors''' er en hellig ridderorden dedikeret til lysets gud, [[Nimar]]. Den blev stiftet i år 1317 [[e.J.]] af ''Elirias Hjortenskjold'', og titlen som dens [[stormester (gejstlig)|stormester]], der kaldes "fyrste", er siden hen gået i arv indenfor [[Hjortenskjold|hans slægt]].

Historien beretter, at Grev Elirias Hjortenskjold af [[Tingstad (Nordlenet)|Tingstad]] fik et syn sendt af Nimar en dag i slutningen af maj måned. Tingstad var på daværende tidspunkt under belejring af [[grønhud|grønhuderne]] fra [[Rustbjergene]], og skønt bymurerne indtil da havde holdt stand, blev de den dag skudt i stykker af angribernes blider.

Da bymuren faldt, fik Grev Elirias et syn, hvori han så et lyn slå ned fra en klar himmel og ramme det gamle træ med de tre enkelte grene, som stod i grevens egen borggård. Træet, som var et symbol på Hjortenskjoldsfamiliens storhed og magt, brød da i brand, men luerne var kolde og fortærede hverken stammen eller grenene, skønt bladene visnede bort og lod træet stå tilbage i skikkelse af et enormt, brændende kors.

Blot få øjeblikke derefter gik Elirias syn i opfyldelse, og greven sprang derfor på sin ganger og galoperede til borggården, hvor han rev det brændende træ op med roden og red igennem byen med det, mens han påkaldte sig Nimars velsignelse og indgød sine krigere nyt mod. Et hvidt lys dækkede grevens krop, og ilden fra det flammende kors brændte ham ikke.

Orkerne og goblinerne blev fordrevet inden natten var omme, og Elirias stiftede kort efter den hellige orden Det Sorte Kors, hvis dedikation var til Nimar og især til hans lys. Dens opgave var fra da af at beskytte Tingstad imod sortblodsvæsenernes ondskab. Elirias påtog sig foruden sin rang af greve også titlen som fyrste, idet han var den første indenfor ordenen. Den traditionelle titel som stormester har hverken Elirias eller nogen af hans efterkommere nogensinde anvendt, skønt grunden hertil er ukendt.

Da Kong [[Filip I Narabond]] i 1400 e.J. vendte tilbage til tronen, fik Fyrst Adrian Hjortenskjold af Det Sorte Kors for sin troskab og dedikation til [[Lenerne|Lenernes]] høje beskytter, Nimar, retten til at adle sine hellige krigere uden kongens indblanding, så længe fyrsten også selv sørgede for at tildele dem den jord og udrustning, som er passende for en ridder. Denne rettighed gav kongen også Korsets fyrste til arv derefter.

Siden år 2 [[e.D.]], hvor Tingstad faldt i sortblodsvæsenernes hænder, har Det Sorte Kors' primære mål været at generobre byen.

Det Sorte Kors har hovedsæde i byen [[Ny Tingstad]] i [[Nordlenet]], men også en lille deling udsendt i [[Ny Ravnstad]] i [[Vestlenet]].

Den nuværende fyrste af Det Sorte Kors er Fyrst [[Jonathan Hjortenskjold]] af Ny Tingstad.