{{title:De blå kåber}}
{{author:Laura Holmegaard}}
{{timestamp:2011-01-19T13:48:20Z}}
{{copyright:De blå kåber}}
'''De blå kåber''' er en betegnelse, som bliver brugt om troldmanden [[Nazarkiel|Nazarkiels]] tilhængere. Den bruges også specifikt om hans magikyndige følgesvende, [[De Blå Kåber]]. Under krigen mod [[Solhjem]] bar størstedelen af de blå kåber rober i netop denne farve, skønt mange almene soldater i hæren også lod sig nøje med et blå armbind eller en blå kofte.

De blå kåber har næsten været en uddød orden siden år 9 [[e.D.]], hvor Nazarkiel tabte slaget mod [[De Frie]] på [[Valen]] i [[Sydlenet]], men rundt omkring i [[Niraham]] findes der stadig folk, som er forblevet tro imod Nazarkiel eller i det mindste imod hans idealer.

Under krigen mod Solhjem fandtes der to slags blå kåber: De frivillige og de tvungne. Nazarkiel skyede ikke nogen midler for at opnå magt, og i den gode sags tjenester stod han heller ikke tilbage for at tvinge folk til at støtte ham igennem brugen af [[Sjælekontrakt|Sjælekontrakter]]. Mangt en [[lensmand]] har siden påstået, at han kun støttede op om Nazarkiel og Solhjem, fordi hans [[sjæl]] var i fare, men det er unægtelig sandt, at mange frivillige også har brugt denne undskyldning for at slippe for straf efter Nazarkiels fald.

De blå kåbers formål var at skabe et Niraham, hvor fred kunne herske. For at opnå dette mål var det Nazarkiels plan at binde alle i verden til en Sjælekontrakt, hvori personen skrev under på aldrig at ville dræbe eller såre et andet tænkende væsen. De, som ville nægte at skrive under, kunne stadig forblive på pladen i form af [[udøde]] kontrolleret af Nazarkiel selv, så de ikke kunne lave ulykker, men til gengæld kunne bruges som arbejdskraft. Der hersker dog delte meninger blandt de blå kåber om Nazarkiels intentioner vedrørende de udøde, for mange er også overbeviste om, at disse kun skulle bruges under krigen og derefter destrueres.

De mest berømte blå kåber var Nazarkiels føromtalte [[magiker|magikere]], der slet og ret gik under betegnelsen Blå Kåber, samt [[De Blå Riddere]].