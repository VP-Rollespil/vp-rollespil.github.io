{{title:Arls Sværd}}
{{author:Laura Holmegaard}}
{{timestamp:2010-01-04T16:56:28Z}}
{{copyright:Arls Sværd}}
'''Arls Sværd''' er en religiøs krigerorden fra [[Nodai]], som er meget udbredt i landet. Den blev oprettet samtidig med, at landet Nodai blev grundlagt i år 3 [[e.D.]], hvor det blev besluttet, at ingen kejser skulle lede den nye nation. I stedet skulle 100 [[egnsmester|egnsmestre]] i fællesskab sikre landets udvikling og sikkerhed. Arls Sværd blev dannet af de krigere, som allerede var at finde iblandt flygtningene, for at tjene og beskytte deres lokale egnsmestre og menighed.

Alle medlemmer af Arls Sværd følger [[Arls Vej]], en tolkning af krigernes handlinger, som værende udtryk for [[Arl|Arls]] retfærdighed og balance. Kodeksen kan på mange måder sammenlignes med de regler, som klosterviede skal følge. Alene igennem kodeksen stiller ordenen store krav til sine medlemmer, men de skal også være lige stærke i krop og tro, og samtidig dybt loyale overfor både deres egnsmester, Nodai og Arl selv.

De opgaver, som krigerne i Arls Sværd udfører udenfor deres træningstider, er meget varierede og fuldstændig fastsat af hver krigers egnsmester eller af, hvilke bønder der kan betale dem for deres tjenester. De kan være alt lige fra decideret militante handlinger som at jagte røvere eller at beskytte en landsby imod banditter, til lettere opgaver såsom at overbringe beskeder, eskortere vigtige personager, træne egnsmesterens egne krigere eller fungere som diplomater, til manuelt arbejde i markerne og landsbyerne.

Hvis et medlem af Arls Sværd ikke længere har en egns mester at være loyal overfor, bliver han betegnet som en [[balancesøger]]. En balancesøger rejser rundt blandt bønderne og egnsmestre og spørger efter arbejde, thi Arl har skænket ham hans kræfter til at gøre gavn og nytte, og derfor skal krigeren opsøge en ny herre, så balancen fortsat kan herske. En kriger uden en herre er intet, eftersom krigerens ekstraordinære kræfter bør hjælpe andre end krigeren selv.
En balancesøger har stadig muligheden for, at optræne nye mænd som krigere i Arls Sværd, dog blev ses det som hovmod, hvis et medlem af Arls Sværd har mere end én lærling, da forskelsbehandling herefter vil være uundgåeligt og bryde Arls retfærdighed og balance.

Ordnen er yderst mandsdomineret, og der har endnu ikke eksisteret et kvindeligt medlem af den, men dette er ikke grundet mandschauvinisme eller lignende tendenser, på trods af at Nodai også er et meget mandsdomineret samfund. Kvindernes del i den balance, som Arls Sværds krigere søger at opretholde, er som modvægt til manden. Kvinder kan nemlig føde børn, og derved er mandens rolle faktisk fastlagt af kvindens natur: Han er kriger, og hun er livgiver.

Ikke desto mindre har kvinder en vigtig rolle i Arls Sværd, for traditionen i Nodai dikterer, at en hustru altid skal følge med sin mand og støtte ham. Derfor anses det som en selvfølge, at hustruerne til krigerne i Arls Sværd lærer at kæmpe med mindst ét våben, som regel et stagevåben eller en bue, så hun kan forsvare sin husstand og børn i nødsituationer, eller om nødvendigt dække sin mands ryg i kamp.

Forskellen på krigere af Arls Sværd og almindelige lejesvende kan virke lille for fremmede, men den ligger i den spirituelle søgen efter balancen og retfærdigheden via Arls Vej. Arls Vej har mange regler om retfærdighed og ære, der for eksempel forhindrer ordnens medlemmer i at angribe en modstander, der ligger ned, eller hugge sin modstander ned bagfra. Desuden er krigerne fra Arls Sværd kendt for deres ære: Hvis de indgår en aftale, holder de den, om det så skulle koste dem livet.

Arls Sværd ses uhyre sjældent udenfor Nodai, da deres kundskaber er en vital del af det nyligt etablerede nodaianske samfund.