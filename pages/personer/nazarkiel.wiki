{{title:Nazarkiel}}
{{author:Laura Holmegaard}}
{{timestamp:2009-10-25T11:50:07Z}}
{{copyright:Nazarkiel}}
'''Nazarkiel''' var en af [[Niraham|Nirahams]] mest berømte [[dødemaner|dødemanere]]. Han blev formodentlig dræbt i år 9 [[e.D.]], da han forsøgte at indtage [[Lenerne]] med sin hær.

Der vides ikke meget om Nazarkiels baggrund, andet end at han sandsynligvis selv blev født i Lenerne engang for mange hundrede år siden. Han var en mægtig [[morticist]], så da Nazarkiel døde, sørgede han for at binde sin sjæl i et objekt på Niraham, så han engang ville kunne vende tilbage til livet under de rigtige omstændigheder.

Disse omstændigheder opstod i år 5 e.D., hvor nogle af hans tro tjenere vækkede ham i landsbyen [[Lund]] igennem et ritual, hvor de ofrede en [[elver]]pige og gav Nazarkiel hendes livskraft. Troldmanden genopstod som et [[udøde|udødt]] væsen med enorme kræfter, og underlagde sig Lund med hele dens tilhørende befolkning i løbet af kort tid, hvorefter han omdøbte byen til [[Solhjem]] og lagde sit hovedsæde her.

Herefter begyndte en rasende krig imellem Nazarkiel og resten af Niraham. Nazarkiel benyttede sine magiske evner til at dræbe utallige og derefter rejse dem som udøde, der kunne kæmpe for ham, men også mange levende mennesker sluttede sig til ham, nogle frivilligt og andre under tvang.

Nazarkiels erobringstogt fik en hård afslutning i år 9 e.D., hvor store dele af resten af Niraham, heriblandt alle de [[lener|lenere]], som ikke stod på Nazarkiels og Solhjems side, [[Nimar|Nimars kirke]], [[Magiens Cirkel]], [[Jarconer|Jarconerne]], adskillige andre kirker såsom [[Jorin|Jorins]], [[Tara|Taras]] og [[Ragil|Ragils]] samlede sig under [[De Frie|De Fries]] banner og bekæmpede Solhjems tropper i et storslået slag på [[Valen]] i [[Sydlenet]].

Under kampen blev Nazakiel ifølge rygterne dræbt af [[stormester (verdslig)|stormesteren]] [[Quarn Aratholl]], men der er delte meninger om, hvorvidt Nazarkiel faktisk blev dræbt, eller om han nåede at slippe væk i sidste øjeblik, muligvis med Quarns egen hjælp.

Navnet Nazarkiel er nu det mest forhadte i Lenerne, og selvom Solhjem ikke eksisterer mere, er mange døde eller blevet mærket for livet efter fejden.