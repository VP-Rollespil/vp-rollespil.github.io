{{title:Christian Kløvenblad}}
{{author:Laura Holmegaard}}
{{timestamp:2010-08-09T10:54:52Z}}
{{copyright:Christian Kløvenblad}}
'''Christian Kløvenblad''' er [[ypperstepræst]] for [[Vandets Herre]], guden [[Rasnasolin]]. Han er vidt berømt for sit livsværk, tempelskibet ''[[Rasnasolins Gunst]]'', som har besøgt alle [[Niraham|Nirahams]] have og til stadighed sejler derhen, hvor vinden fører det.

Christian blev selv født på et skib, ''Søens Rose'', hvor hans zarabinske mor var tolk, og hans fader var kaptajn under den ethanske købmandsfamilie [[Trane]]. Han blev døbt i Rasnasolins navn og voksede herefter op på havet, hvorfra han fik set mange af Nirahams kyster, men ingen af pladens indlande.

Trods sin opvækst på et handelsskib fattede Christian dog ingen interesse for forretninger. At han kom i lære som forkynder skyldes ifølge ypperstepræsten selv, at han i sin tidlige barndom under et besøg i højtemplet [[Dybets Hjerte]] blev vidne til de mirakler, som Rasnasolins præster er i stand til at udføre, og blev så imponeret over disse kunster, at han end ikke havde glemt dem flere år senere, da han havde rundet sit tolvte år og atter besøgte højtemplet. Her genså han en [[akolyt]], som han havde mødt under sit første besøg i templet, og hun overbeviste ham om at træde i lære som præst ved selv at demonstrere de færdigheder, som hun havde lært i løbet af de sidste otte år.

Christian Kløvenblad ægtede siden Rebekka, som havde vist ham ind på gejstlighedens vej, og sammen dejlede de to i mange år [[Det Violette Hav]] tyndt, mens de prædikede Rasnasolins ord på de forskellige skibe, som tog dem med. Ifølge ypperstepræstens egne ord var det, fordi Christian fik et syn fra Rasnasolin, at den unge præst anmodede kirken om penge til at bygge et mægtigt skib, som Christian, trods mangel på nogen som helst form for uddannelse som skibstømrer, selv tegnede de fuldendte planer til. Efter flere år stod skibet færdigt og fik navnet ''Rasnasolins Gunst'', hvorefter det blev bemandet med en besætning bestående udelukkende af [[præst|præster]] og [[paladin|paladiner]].

''Rasnasolins Gunst''s formål var til at begynde med at bistå besætningerne på de skuder, som var blevet overfaldet af pirater, og det er alment kendt, at skibet aldrig selv er blevet overtaget af sørøvere, da mægtige malstrømme og pludseligt uvejr altid har sørget for at drive angriberne på flugt, inden de har kunnet nå frem til tempelskibet. Da Christian blev udpeget til ypperstepræst efter den gamle ypperstepræsts, ''Aryns'', forsvinden omkring samme tid, som Rasnasolin blev tavs, ændredes ''Rasnasolins Gunst''s målsætning. Skibet fungerer nu på alle måder som Christians hovedsæde, så det er her, at folk opsøger ypperstepræsten, forhandler med ham og lytter til hans gudstjenester. Rasnasolins Gunst sejler stadig vidt omkring og har især i de sidste par år ofte været hele vejen oppe i [[Stormhavet]], hvor det har haft adskillige sammenstød med [[ork|orkernes]] mere primitive skonnerter.