<title>Sine</title>
<author>Laura Holmegaard</author>
<timestamp>2010-08-11T11:52:53Z</timestamp>
<text>&apos;&apos;&apos;Sine&apos;&apos;&apos; er den menneskelige [[ypperstepræstinde]] for gudinden [[Sissianna]]. Hun blev født i [[Paravien]] af en enlig moder og forlod allerede i en tidlig alder sit hjem for at følge i sin faders fodspor og blive skjald. Sine slog følgeskab med forskellige andre omrejsende musikanter, indtil hendes færd med tiden førte hende til byen [[Rianel]] på [[Højsletten]], hvor [[præstinde|præstinden]] selv tydeligt erindrer, hvordan lyden af de tusind stemmer fra [[Fruens Rosengård]], hvor folk bød daggryet velkommen med en salme til Sissiannas ære, ramte hendes som en flodbølge af skønhed, og da sangen efter mange minutter hørte inde, trak ekkoet Sine med sig ind i katedralen som en kraftig understrøm.

Sine ønskede for alt i verden at forblive i katedralen, hvorfra den skønneste musik og sang, som hun nogensinde havde hørt, udsprang, og der gik ikke mange måneder, før den selvsamme skjald, som havde bragt hende til Fruens Rosengård, havde overtalt Sine til at blive hans lærling som en tjener af musikkens gudinde. Sine slog sig derfor ned med sin nyligt erhvervede læremester og forblev i Fruens Rosengård i flere år, hvor hun både lærte Sissiannas ord og gerninger at kende gennem sang, dans og alskens kunsthåndværker fra træudsnit og kobberstik til malerier og vævede billeder.

På trods af at hun altid har været en aktiv forkynder af Sissianna og vellidt i brede kredse, var Sine før sin udvælgelse til ypperstepræstinde aldrig hverken særlig berømt eller beundret. Ganske vidst var alle i Fruens Rosengård klar over, hvem hun var, og det er siden blevet alment kendt, at det er næsten umuligt at befinde sig i Sines nærvær uden at blive overvældet af en følelse af lykke og kærlighed til [[Niraham]] og alle pladens beboere som helhed, men før hun trådte frem som Sissiannas ypperste forkynder blandt [[menneske|menneskerne]], var Sine hverken kendt for sine egenskaber eller for at have udført nogen mirakler.

Ikke desto mindre er Sine siden hen levet rigeligt op til folks forventninger til en ypperstepræstinde. Da [[Dommedag]] indtræf kun ét år efter Sines udvælgelse, formåede Sine lynhurtigt at få organiseret den panikslagne gejstlighed og at bringe menigheden både i sit eget distrikt og i de nærliggende lener i andre lande til ro. Siden har Sine for at bevare folkets håb om Sissiannas tilbagekomst taget adskillige forholdsregler, deriblandt at sørge for, at alle [[pilgrim]]me, som ankommer til Fruens Rosengård, ikke blot får en tørret rose med sig (som traditionen byder) men også en krukke med en levende rose, som er velsignet af Sissiannas præsteskab og derfor vil kunne gro i den hedeste ørken eller goldeste bjergegn, så længe der ofres rigeligt med bønner til Sissianna i dens nærhed.

Derudover har Sine også gang på gang bevist, at hun er i Sissiannas gunst og har modtaget gudindens velsignelse, for hun er siden blevet vidt berømmet for sine færdigheder på en lut, og som væverske er Sine i stand til at skabe tæpper, der viser steder, hun aldrig har været, og endnu vigtigere; hændelser, der endnu ikke har fundet sted. Ifølge Sine selv er det dog ikke en fastlagt fremtid, som hun er i stand til at væve, men derimod den fremtid, som hun ønsker for Niraham og dens folk, og som Sissianna allernådigst lader blive til virkelighed med jævne mellemrum.

Sine er den ypperstepræstinde, som har besiddet denne titel i kortest tid, og hun har haft mange svære stunder, især grundet Dommedag. Nogle mener, at en så ung og naiv person er uegnet som øverste overhoved for en kirke, men mange støtter også op om Sine og fastholder, at livsglæde og håb netop er, hvad Sissiannas kirke og tilhængere har brug for i en tid, hvor mange af dem har mistet kontakten til deres gudinde.</text>
<copyright>Sine</copyright>
