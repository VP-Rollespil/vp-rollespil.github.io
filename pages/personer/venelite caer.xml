<title>Venelite Caer</title>
<author>Laura Holmegaard</author>
<timestamp>2009-10-28T16:24:23Z</timestamp>
<text>&apos;&apos;&apos;Venelite Caer&apos;&apos;&apos; [udtales Veh-ne-lii-tæh Kyrr] blev født i 1432 [[e.J.]] som datter af Sir Archibald Caer af [[Paravien]]. Hun var dronning af [[Lenerne]] fra år 1453 e.J., hvor hun giftede sig med Kong [[Valdemar Narabond]].

Venelite af [[Caer len]] blev, så vidt vides, gift med kongen af Lenerne på egen opfordring, og blev allerede fra starten af accepteret af det lenske folk, som hun gjorde sit yderste for at komme overens med. Dronningen rejste rundt i landet i flere måneder inden sit bryllup med Kong Valdemar for at lære sit kommende folk at kende, og siges at tale [[lensk]] uden den mindste smule accent.

Dronningen fødte sin første søn, [[Filip II Narabond]], året efter sit bryllup med den lenske konge, og i år 1456 e.J. kom hendes anden søn, [[Nikolai Narabond|Nikolai]], til verden.

Efter Prins Nikolais fødsel kom Dronning Venelite til at bruge det meste af sin tid på sin yngste søn, der allerede som spæd var meget skrøbelig. Da prinsen som 4-årig fik en voldsom feber, veg dronningen ikke fra hans side i det halve år, som sygdommen hærgede barnet, inden gejstligheden fik den drevet ud af hans legeme. Herefter tog Dronning Venelite sig til stadighed personligt af Prins Nikolai, som havde mistet det meste af sin forstand til feberen.

Da Kong Valdemar og Kronprins Filip II forsvandt i år 1 [[e.D.]], og Nikolai blev kronet til konge, hjalp enkedronningen den unge regent i hans gerning, indtil år 3 e.D., hvor Venelite af uvisse årsager pludselig rejste tilbage til sin Paravien for at bo hos sin lillebror, Sir [[Melchior Caer]] af Paravien.

Med enkedronningen bortrejst forværredes kongens tilstand hurtigt, og få uger efter Venelites afsked, blussede Kong Nikolais gamle sygdom atter op, og man var tvunget til at lægge majestæten i en magisk dvale for at bevare hans liv.

Der er mange gisninger om, hvorfor Enkedronning Venelite pludselig rejste fra sin svage søn i hans hårdeste stund. Mange beskylder den lenske rigskansler [[Victor van Hessen]] for at have drevet hende ud af landet, for det er kendt af alle, at de to aldrig har kunnet komme overens med hinanden, og rigskansleren har ofte beskyldt Enkedronning Venelite for at opføre sig som konge på sin syge søns bekostning.

Enkedronningen lever til stadighed i Paravien, og har ikke gæstet Lenerne siden sin bratte afrejse.</text>
<copyright>Venelite Caer</copyright>
