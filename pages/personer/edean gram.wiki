{{title:Edean Gram}}
{{author:Laura Holmegaard}}
{{timestamp:2010-08-30T13:08:38Z}}
{{copyright:Edean Gram}}
'''Edean Gram''' er den menneskelige [[ypperstepræst]] for guden [[Djorka]].

Edean er født og opvokset på [[Højsletten]], men hans slægt stammer oprindeligt fra [[Goldberg len]] på grænsen til [[Darconien]]. Herfra har Edeans familie stærke bånd til [[dværg|dværgene]], i hvis miner Gramslægten har arbejdet i mange generationer, faktisk så længe at den til sidst blev betragtet af sine ligemænd i [[Bergstadt]] som nogle af de ypperste menneskelige minearbejdere i lenet. Med anbefalinger fra både mennesker og dværge på lommen brød hele den lille æt en dag op fra den lenske jord og begav sig til [[Hakandistriktet]] på Højsletten, hvor de søgte arbejde i [[Søjlernes Hal]], Djorkas mægtige hovedtempel. Siden begyndte håndværkerne også at blive præster for at tjene Djorka til fulde, og to generationer efter ættens opbrud fra [[Lenerne]] kom Edean Gram til verden.

Både i løbet af sin ungdom og midalder udmærkede Edean sig både som [[præst]] og som smed, for slet ikke at nævne som kriger og forretningsmand. Hans udpegelse som ypperstepræst undrede ikke nogen, selvom der havde været stor tvivl om, hvorvidt titlen ville ende hos Edean selv eller hos hans langt yngre søster, ''[[Ærkebiskop]] Lillien Gram'' af Harkan, som også er en ivrig og dygtig forkynder af [[Jordens Herre]]. Siden sin ophøjelse har Edean dog beholdt sin søster tæt ved sin side, og de to rådslår i næsten alt, da begge har stor respekt for hverandres kløgt og hengivenhed overfor Djorka.

Som overhoved for Søjlernes Hal har Edean Gram ligesom sine forgængere sørget for at opretholde Djorkas menneskelige kirkes gode forhold til dværgenes gejstlighed, og han er desuden blevet kendt som en uhyre dygtig økonom. Edean siges at have mange ligheder med en dværg både hvad angår stædighed og næse for forretning, men han er generelt vellidt af sine undergivne og kollegaer.