{{title:Cenin Keladon}}
{{author:Laura Holmegaard}}
{{timestamp:2015-03-02T21:31:20Z}}
{{copyright:Cenin Keladon}}
'''Cenin Keladon''' er den yngste lillebror til [[højkonge|højkongen]] af [[Eislonien]] og [[Santillia]], [[Damireon Keladon]].

Den yngste af Keladon-brødrene blev ligesom sin storebror Damireon uddannet som diplomat i forhåbning om, at han kunne blive en lige så dygtig mægler mellem [[Eisloniens senat]] og den [[skovelver|skovelviske]] del af befolkningen, som højkongen selv var det i sin tid. Det har imidlertid vist sig, at fyrst Cenins sprudlende personlighed og iltre temperament ingenlunde har egnet sig til at forhandle med skovelverne, og efter de første mange fadæser sendte [[Aencar Keladon|hans kongelige fader]] på en indskydelse Cenin til [[Bang Tei]] for at forsøge at udrede de uenigheder, der var opstået i forbindelse med fornyelsen af nogle handelsaftaler.

Selvom Cenin på ingen måde brillerede under sit ophold i Bang Tei, gik det dog op for både fyrsten og [[Aencar Keladon|Højkong Aencar]], at Cenin egnede sig langt bedre til at være på farten blandt diverse farvefulde eksistenser end til at sidde stille i et alvorligt, elvisk råd. Fra da af har Cenin Keladon haft sin gang blandt [[menneske|mennesker]] og [[dværg|dværge]] i stedet for blandt [[elver|elvere]], og selvom ballade er fulgt i hans kølvand som måger efter en fiskerbåd, har den unge fyrste også haft sine lyse øjeblikke, hvor hans gode hoved har vist sig at slægte både fader og storebror på.

Fyrst Cenin har dog ikke ladet høre fra sig, siden meddelelsen om hans faders død nåede ham, og hans rejsesvende er vendt tilbage til [[Anarzee Løvdanser|Enkedronning Anarzee]] for med beklagelse at melde, at de ikke længere ved, hvor i [[Niraham]] den yngste søn af Aencar Keladon befinder sig. Det formodes, at han vil dukke op igen med tiden, når sorgen atter har fortaget sig, men i nuværende stund kan ingen sige noget med sikkerhed.

==== Se også ====
[[Aencar Keladon]]

[[Arecina Keladon]]

[[Damireon Keladon]]

[[Dileari Keladon]]

[[Esaien Keladon]]