{{title:Erik Langekniv}}
{{author:Laura Holmegaard}}
{{timestamp:2009-10-29T13:32:16Z}}
{{copyright:Erik Langekniv}}
Sagnhelt som er højt besunget i [[Lenerne]], men særdeles upopulær i [[Emyr]].

Legenden om '''Erik Langekniv''' lyder således:

Man fortæller, at Erik var en bonde, som levede i [[Stormshede|Stormshede len]] i [[Vestlenet]] omkring den tid, hvor [[Dommedag]] indtraf, og hvor kaos herskede mange steder som følge af de gamle guders fald og de nye guders opdukken. Det år var vinteren kold og streng, og husmanden Erik begyndte at gå på jagt i kongens skov for at skaffe føde til sig selv og sin familie.
Hans krybskytteri blev dog opdaget af ordensmagten, og da Erik ikke havde penge til at betale en stor bøde til kongen, blev han kendt for lovløs i det ganske land. Dette viste sig dog at være ham mere til gavn end ulykke, for Erik samlede en gruppe af andre lovløse omkring sig, og sammen med dem begyndte han at plyndre handelskaravaner og rige rejsende på heden og i skovene omkring.

Der blev udsat en stor dusør på Eriks hoved og på oplysninger om, hvor han og hans bande gemte sig, men da Erik delte gavmildt ud til de fattige bønder og byboere af de skatte som han stjal fra de rige købmænd, var der i lang tid ingen i den almene befolkning der ønskede at bidrage til hans tilfangetagelse.

Til sidst slap det dog ud, hvor Erik Langekniv og hans mænd gemte sig, og Erik blev nødt til at flygte til skoven [[Geistenwald]] i Emyr, hvor han forsøgte at skjule sig. Han blev dog alligevel pågrebet, og den højere instans i byen [[Geistendorf]] dømte ham til døden. Skønt Erik kæmpede bravt imod, og sågar fik held til at kappe hånden af en af de vagter som førte ham frem til skafottet, så blev dommen eksekveret, og Erik Langekniv henrettet.

Man siger dog, at allerede ved solnedgang på den samme dag havde guden [[Girak]] bragt Erik tilbage til livet, og at den grav, hvori forbryderen var blevet smidt, ikke længere indeholdt noget lig, da man tilså den. Hvorvidt denne sidste del af historien om Erik er sand er ikke helt sikkert, og han har i hvert fald aldrig vist sig i Lenerne siden, men måske huserer han stadig i Geistenwald, hvor han stjæler fra de rige og giver tilbage til fattigfolket?