{{title:Balthazar den Lærde}}
{{author:Laura Holmegaard}}
{{timestamp:2009-10-31T10:16:33Z}}
{{copyright:Balthazar den Lærde}}
'''Balthazar den Lærde''' er [[ypperstepræst]] af [[Gasnian]] og siges at være et af de viseste [[menneske|mennesker]] i [[Niraham]].

Han blev født i [[Etos]] som den anden søn af en mindre handelsfamilie og blev som ung oplært som købmand, men i en alder af 16 år stak Balthazar til søs på et tilfældigt skib og endte i [[Alvonsaria]] i [[Tharkien]]. Her lykkedes det ham at blive studerende på et af de mange akademier, skønt det er uvist hvilket - både [[Meda Akademi]], [[Arthos Akademi]], [[Tancred Akademi]] og [[Almedes Akademi]] gør i dag krav på at have undervist ypperstepræsten. En mulig forklaring kunne være, at Balthazar faktisk ikke kun deltog i undervisningen på ét akademi, men flere.

Så vidt det kan stykkes sammen fra de optegnelser, som flere af de store akademier besidder, varede Balthazars tid som akademistuderende dog ikke mere end højest fire år, før han drog videre nordpå til [[Paravien]]. Herefter følger en periode, som er blevet estimeret til at kunne have varet alt fra syv til tyve år, hvori kun rygter har gjort det muligt at spore Balthazars færden, men ofte i flere forskellige retninger.

Den Lærde har udtalt, at han i sin ungdom tilegnede sig sin nuværende visdom ved at rejse rundt i Niraham til fods, men eftersom der intet system har været i hans mangeårige rejser, har de været umulig at kortlægge. Balthazar selv har nedfældet detaljerede beskrivelser af alt, hvad han har set og hørt igennem disse tider, men afviser langt de fleste, som beder om at se disse optegnelser med ord om, at "man lærer ved at rejse, ved at leve, og ikke ved blot at læse sig til viden."

Dette råd har den Lærde givet videre til alle de, som kommer for at søge vejledning hos ham om, hvorledes man kan opnå visdom. Balthazar henviser til stadighed til at lære af alt, hvad der sker omkring en, og om at visdom ikke er at finde ét bestemt sted eller i én bestemt bog, men igennem livet som leves.

I begyndelsen af sit tredje leveårti afgav Balthazar sin hellige ed til Gasnian og svor, at han ville hellige sit liv til at opnå og bevare viden, og til at sprede den til alle de, som måtte ønske at modtage den. Herefter fortsatte han sin rejse igennem Niraham, men prædikede nu for opnåelsen af forståelse og visdom, hvor end han kom frem. På grund af sin veltalenhed og glødende lidenskab for selve fagkundskaben, fik Balthazar snart adskillige følgesvende, som valgte at gå med ham i hans søgen efter lærdom.

Balthazar den Lærde er dog desuagtet en enlig vandrer, og skønt han har oplært mangt en anden Gasnian præst igennem med denne fremgangsmåde – at gå og at tage ved lære af alt og alle – så har han aldrig taget sig personligt af nogen af sine lærlinge i mere end maksimalt fire år ad gangen. Ypperstepræsten skulle angiveligt have udtalt, at selvom viden smitter af, når man er i tæt kontakt med den i form af en klog person, så er den ikke noget, som man skal hamstre fra andre, men tværtimod noget, som man selv skal opnå.

Omtrent 30 år efter at have aflagt sin hellige ed til Gasnian blev Balthazar, som på nuværende tidspunkt havde fået tilnavnet "den Lærde", udnævt til ypperstepræst af [[den Grå]] efter den forrige [[ypperstepræstinde]], ''Gyda Mangeråd''. Hans stigning i rang indenfor kirken har overrasket mange, eftersom den Lærde kun sjældent befinder sig i Gasnians katedral på [[Højsletten]], men de som har talt med ham, eller endog blot hørt ham tale, forstår udmærket den velfortjeneste, som ligger bag hans udnævnelse til ypperstepræst.

Balthazar vedbliver at følge sin gamle livsstil som omstrejfende vandringsmand, men er dog alligevel ikke umulig at finde, selvom han altid rejser inkognito. Flere gange om året, eller måske kun hvert andet eller tredje år, vender han tilbage til Gasnians højsæde og prædiker for de forsamlede folkemængder, som ønsker at lære af ham. 

På sine gamle dage er den aldrende herre blevet usædvanligt glad for at give gåder til Gasnians tilbedere, og såfremt at de forstår at løse dem, er der ofte dyb visdom at finde i disse karader.

Gasnians nuværende ypperstepræst har aldrig stiftet familie, om end han hævder, at han kender til både kærlighed og hjertesorg såvel som til venskab og fjendskab. Disse sider af livet, mener han, er lige så vigtige at opleve som den boglige skoling og den erfarede visdom.

Der lyder mange rygter og sagn om Balthazar den Lærde, blandt andet at han i sine unge dage 
eksperimenterede med alkymi, og at han på et tidspunkt fandt opskriften på [[de Vises Sten]], men dog valgte at tilintetgøre denne igen af uvisse årsager. Af denne grund er der adskillige [[alkymist|alkymister]], som har forsøgt at spørge Balthazar til råds om, hvordan de kan opnå samme resultater, men uden held.

Et andet sagn beskriver, hvorledes den Lærde har studeret i Gasnians biblioteker i den periode i hans liv, hvor der ikke findes nogen dokumenteringer om, hvor i Niraham han befandt sig. Mange tror på dette rygte, og lige så mange argumenterer for, at det ikke ligefrem er synderligt svært for en ydmyg ung mand ikke at blive bemærket i små ti år.