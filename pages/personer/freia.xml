<title>Freia</title>
<author>Laura Holmegaard</author>
<timestamp>2010-08-09T10:07:36Z</timestamp>
<text>&apos;&apos;&apos;Freia&apos;&apos;&apos; er [[menneske]]rnes [[ypperstepræstinde]] af [[magi|magiens]] gudinde [[Rina]]. Hun er med sine knapt 300 år den ældste, nulevende forkynder af menneskeæt og siges at være blevet velsignet af Rina med et utroligt langt liv tillige med godt helbred, selvom alderen på nuværende tidspunkt er tydeligt aftegnet i Freias ansigt.

Freia er stammoder til en lang rækker forkyndere af Rina, skønt hverken hendes børn eller børnebørn længere er blandt de levende. Selv er ypperstepræstinden af bondeslægt og tilhører en familie, som alle dage har tilbedt Rina og hendes husbond [[Nimar]] som et par, en tradition som Freia har ført med sig gennem sit lange liv. Hendes gudstjenester inkluderer også altid mindst én lovprisning af Rinas husbond, med hvem gudinden har skabt (næsten) alt levende på [[Niraham]]. Freias mærkesag, lige fra hun indtrådte i Rinas tjeneste som [[akolyt]] og til hun blev salvet som ypperstepræstinde, har desuden altid været bøndernes ve og vel, hvilket hun prædiker for at få forbedret i især [[Emyr]] og [[Lenerne]].

Der knyttes adskillige mirakler til Freias virke, og der hersker bred mening på [[Højsletten]] om, at ypperstepræstinden efter sin død vil blive helgenkåret. Det første mirakel, som Freia udførte, fandt sted kun få år efter, at hun var blevet færdiguddannet som [[præstinde]] og sendt til [[Paravien]] for at leve blandt vinbønderne og sprede Rinas ord der. Under en ekstremt tør sommer udbrød der brand i vinmarkerne omkring den landsby, hvor den kommende ypperstepræstinde boede med sin mand og børn, og efter at have raset i næsten to dage, inden det lykkedes bønderne og deres naboer at få den slukket, havde ilden fortæret alle bøndernes afgrøder. Katastrofen var total for agerdyrkerne, da der ikke var andet tilbage af deres dyrebare høst end støv og aske, men da trådte Freia frem med sin yngste søn på armen og begyndte en milelang vandring over samtlige af de forkullede marker, mens hun holdt sit Rinasymbol frem foran sig i strakt arm og messede højlydt til sin gudinde. Mens bønderne så som forstenede ud over deres ødelagte marker, fortsatte Freia gennem asken og gløderne på sine bare fødder, og fra hendes øjne faldt store tårer ned i støvet på jorden. Straks sprang der grønne skud op af muldet, hvor de klare dråber var faldet, og fra Freias fodspor begyndte friske ranker at spire frem. Da løb hendes mand og deres ældste børn frem for at slutte sig til præstinden, og fra deres øjne flod ligeledes friske tårer, der kaldte på flere grønne spirer. Snart sluttede resten af landsbyen sig til de bedende og anråbt grædende Rina om hjælp og barmhjertighed, og for hver tåre, der faldt, blomstrede et nyt skud frem. Processionen fortsatte hen over de sortsvedne agere, men ved aftentide blomstrede vinrankerne atter, og druerne hang endnu tungere og sødere på deres stængler, end de havde gjort før tørken og branden.

Derudover har Freia med sin blotte berøring skænket frugtbarhed til flere kvinder, som indtil da havde troet sig golde og ude af stand til at føde børn.

Freia er bosat i [[Gyldensale]], Rinas højtempel, som ligger i byen [[Gjenera]] i [[Ommosaidistriktet]] på Højsletten.</text>
<copyright>Freia</copyright>
