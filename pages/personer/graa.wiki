{{title:Graa}}
{{author:Laura Holmegaard}}
{{timestamp:2010-08-11T06:55:09Z}}
{{copyright:Graa}}
'''Graa''' er [[Burania|Buranias]] nuværende [[ypperstepræst]] og har skabt røre indenfor de gejstliges politiske verden, da han er [[halvelver]] og følgelig i manges øjne en levende hån imod [[guderne|gudernes]] skaberværk.

Graa blev født af en [[skovelver]]kvinde, men opfostret af sin fader og dennes familie. Ypperstepræsten har aldrig afsløret sin moders stammenavn, og det er også ganske sandsynligt, at han end ikke selv kender det.

Ypperstepræsten har alle dage været en fortaler for halvelveres rettigheder og bruger blandt andet sin egen udvælgelse af Burania som bevis for, at guderne ikke bærer nag over, at deres skaberværk i kærlighed har frembragt en ny race. Hans argumentation bider dog ikke på de elviske kirker, som alle har afbrudt deres samarbejde, om end ikke venskabelighed, med Buranias menneskelige kirke, indtil Graa overlader ypperstepræsteværdigheden til en person af rent blod. Som modsvar til Graas påstand om Buranias accept, læner de elviske kirker sig op ad den forklaring, at Buranias forbindelse til [[Niraham]] tydeligvis er blevet kraftigt svækket, siden guden forlod [[Aferheim]] for at at søge efter sin knuste [[Buranias tavle|tavle]], hvilket jo også er kommet til udtryk i præsteskabets manglende kontakt til ham.

Ikke desto mindre hævder Graas tilhængere og støtter, at denne forklaring ikke holder vand, da Graa i mange år har været plaget af syner og drømme om sin guddommelige herre, som ikke kan forklares på anden måde, end at Burania lader sin halvelviske ypperstepræst se verden igennem sine øjne, når Graa sover. Graas syner har både bragt Buranias tilhængere gru, mens de ikke var andet end et virvar af mørke eller ukendt skov, men også håb, når ypperstepræsten har ment at skimte strålen fra [[Lysets Katedral]] på en stjerneklar nat eller at have set en [[Krystalporten|krystalport]] tårne frem foran sig i et flygtigt øjeblik.

Drømmene har altid taget hårdt på Buranias yndling af menneskeæt, hvilket er grunden til, at Graa sjældent har været at få i tale for almenmand, selvom han gør sig store anstrengelser for ikke at virke hævet over almuen. Graas fjender påstår, at søvnmanglen har gjort Graa halvgal, mens hans allierede mener, at det giver Graa en endnu klarere kontakt til Burania, end selv den elviske ypperstepræst, [[Højlys]], har.