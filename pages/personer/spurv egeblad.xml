<title>Spurv Egeblad</title>
<author>Laura Holmegaard</author>
<timestamp>2010-08-11T07:18:13Z</timestamp>
<text>&apos;&apos;&apos;Spurv Egeblad&apos;&apos;&apos; er [[ypperstepræst]] for gudinden [[Lyane]], [[Glædens Datter]].

Spurv er ikke kun berømt som Lyanes ypperste forkynder men også som et medlem af den [[skovelver|skovelviske]] adelsfamilie [[Egeblad]]. Det har blandt andet været igennem sin families indflydelse, at det er lykkedes Spurv at få det elviske folk til at acceptere [[Sissianna|Sissiannas]] datter så hurtigt, selvom nogle enkelte stadig er skeptiske overfor Lyanes kommen og frygter, at Sissianna med tiden skal glide i skyggen af denne datter, der er så lig hende, ligesom [[Fanabina]] næsten gjorde med [[Dilarna]], inden [[Mørkets Frue]] vågnede fra sin søvn.

Denne angst har Spurv dog altid været den første til at påtale, og hverken de få Lyanetilbedere, som frygter, at Sissianna skal affeje sin datter ved sin tilbagekomst, eller de bekymrede Sissiannatilbedere kan være i tvivl om, at Lyane gennem Spurv giver udtryk for intet andet end kærlighed og hengivenhed overfor sin moder.

Spurv er kendt for at være velsignet med både et øje for kunst og en smuk sangstemme, og under hans ledelse er gudstjenesterne for Lyane i [[Sangens Hus]] hurtigt blevet mindst lige så imponerende at se og høre på som dem i [[Månens Sale]]. Ligesom [[Itía Hvidblod]] kan Spurv desuden høre [[Niraham|Nirahams]] sjæle synge og således altid fornemme folks humør og sandheden i deres ord. Herudover er han en ven af alle skovens væsener, for selv den vildeste bjørn genkender Lyanes yndling og drages derfor til ham med godt i sinde. Faktisk siges det blandt [[elver|elverne]], at Spurv allerede fra fødslen var velsignet af Lyane, for da hans mor var nedkommet, flokkedes et væld af småfugle omkring hende og den nyfødte, og deraf fik Spurv sit navn. Ydermere findes der en del sjove historier om samme navn, der som regel bygger på, at især [[menneske|mennesker]] ikke forstår den elviske navngivning og derfor antager, at ypperstepræsten er en kvinde.

Ypperstepræsten er gift med &apos;&apos;Mørkning Månehvisker&apos;&apos;, en fjern slægtning til [[Thoradil Månehvisker]], en af Lyanes [[ærkeforkynder|ærkeforkyndere]] fra [[Santillia]]. Både denne forbindelse og hans ophav giver Spurv et tæt tilknytningsforhold til Santillia, selvom han selv er bosat i [[Vetas]].</text>
<copyright>Spurv Egeblad</copyright>
