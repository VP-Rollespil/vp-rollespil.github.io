<title>Sankt Arion</title>
<author>Laura Holmegaard</author>
<timestamp>2009-11-01T15:06:25Z</timestamp>
<text>&apos;&apos;&apos;Arion af Vindly&apos;&apos;&apos; var en lærd [[præst]] af [[Rina]], som boede i den lille flække [[Vindly]], da en fremmed i vinteren 783 e.J. besøgte byen og forudsagde dens undergang. Manden siges både at have været en [[sortelver]] og et [[menneske]] klædt fuldstændig i sort, men i alle tilfælde var hans ord følgende:

&quot;&apos;&apos;Fortiden skal forvandles til støv, nutiden drukne i salt vand og fremtiden forbløde udenfor frelses rækkevidde. Vindly skal falde.&apos;&apos;&quot;

Herefter forsvandt han fra jordens overflade, da der gled en sky for månen. De fodspor, som den fremmede efterlod, var fyldt med aske og ophørte, hvor han havde stået, da han tiltalte byboerne i skumringen.

Vinteren blev værre end nogen før, og byens gamle lå stivfrosne i deres senge med blå læber. Vindlys børn blev snart syge og hostede blod op, men ingen urter eller den guddommelige magi, som Arion beherskede, kunne kurere dem. De gamles børn og de unges forældre var fortvivlede og bad uophørligt.

Da trak Arion en kniv og skar sine egne håndflader til blods. Så kredsede han omkring landsbyen, mens han strøg sine blodige hænder over den hvide sne og gjorde den rød med sit liv. Han tegnede Rinas symbol omkring byen, og da han var færdig, trådte Arion ind i tegnets midte – ved landsbyens brønd – og bad til [[Magiens Frue]] med hele sit hjerte, inden han hejste en spand med vand op. Da han trak den op fra brønden, faldt tårerne fra hans øjne og blandede sig med vandet, og da Arion greb fat i spandens hank for at hive den op på brøndens kant, blandedes hans blod ligeledes med tårer og brøndvand. Han velsignede derefter vandet og gik så fra hus til hus med spanden. Med væsken i den fugtede han de gamles pander, de voksnes hænder og de unges hjerter, og de blev raske.

Da Arion havde udført sit mirakel gik han tilbage til brønden, hvor han faldt om i sneen, død af blodtabet.

Sankt Arion blev kanoniseret af [[Rina|Rinas kirke]] i år 795 e.J. og [[Sankt Arions Kirke]] er opkaldt efter ham.</text>
<copyright>Sankt Arion</copyright>
