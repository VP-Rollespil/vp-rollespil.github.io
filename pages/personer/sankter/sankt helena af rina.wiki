{{title:Sankt Helena af Rina}}
{{author:Laura Holmegaard}}
{{timestamp:2009-10-28T14:38:27Z}}
{{copyright:Sankt Helena af Rina}}
'''Helena Adrimsdatter''' blev født i [[Sydlenet]] i året 847 e.J. Som barn blev hun sendt i kloster for at få en uddannelse, og rejste i 865 e.J. til [[Stormshede]] for at prædike [[Rina|Rinas]] ord. I sin tid der fordrev hun fire [[dæmon|dæmoner]].

Den første dæmon hed [[Haleth]], og var et monster skabt af strømmende mørkt vand, hvori knogler, splintrede våben og dødt kød hvirvlede omkring. Helenas sværd blev revet ud af hendes hænder, da hun stak det i dæmonen, hvorefter klingen blev suget ind i dens krop.
[[Præstinde|Præstinden]] flygtede til toppen af en bakke, hvorpå der stod et enligt egetræ, og kastede sig på knæ ved dens fødder. Hun bad til Rina om, at gudinden måtte sende Helena et lys i hendes mørkeste stund, hvorefter træet pludselig brød i brand. Da Helena så dette, greb hun uden tøven en gren fra egen og knækkede den af, og flammerne blussede omkring vidjen i hendes hånd, da hun vendte sig imod dæmonen.
Da Helena jog den spidse ende af grenen ind i Haleth, sydede og boblede vandet, som udgjorde uhyrets krop. Dæmonen skreg, mens dens hjerteblod kogte, og faldt døende om på jorden. Helenas hænder var ødelagte og brændt helt ind til knoglerne af den hellige ild, men Haleth var besejret.
Helena afviste alle former for helbredelse af sine hænder, idet hendes sår stammede fra Rinas egne velsignede flammer, og hun bar sine ar med stolthed til sin dødsdag.
Egen, der blev kendt som [[Ildens Træ]], blussede fortsat på heden.

Den sidste dæmon, som Helena besejrede, blev også hendes eget endeligt. Dens giftige blod flød ned over Helenas dybe sår og blandede sig med hendes, og fra da af bar hun edderen i kroppen. Helena led en smertefuld død i en alder af 57 år i 904 e.J., hvor hun rådnede indefra.

Ildens Træ brændte ned til grunden, da Helena døde, og kun en forkullet stub er tilbage i dag. Pilgrimme valfarter stadig til stubben for at smøre dens aske i panden, idet denne handling siges at bringe dem Rinas velsignelse og beskyttelse imod dæmoner.
Sankt Helena blev kanoniseret af [[Rina|Rinas kirke]] i 907 e.J.

Troldmandsakademiet [[Sankt Helenas Akademi]] i [[Lindsborg]] er opkaldt efter hende.